Le bambine dimenticate

La foresta assassina
La donna scomparsa
Prologo
Rametti si spezzano sotto i suoi piedi mentre si addentra sempre più nella boscaglia. Il buio pesto e la pioggia si chiudono intorno a lui, l’acqua cola dal suo giubbotto di pelle. C’è la luce accesa in cucina e in un paio di stanze sul retro. All’acquaio, nel caldo bagliore dietro il vetro, c’è lei. Le sue mani lavorano sotto il rubinetto aperto.

Lui si sporge in avanti, al riparo dell’umida nebbia di gennaio, che nel fitto della boscaglia lo rende invisibile. C’è un che di sensuale nella meticolosità con cui lei si asciuga le mani nel grembiule prima di raccogliersi i lunghi capelli, tirarli all’insù e legarli in un nodo alla nuca. Il movimento è lento eppure energico. E lui prova nostalgia e dolore.

In cucina compare la figlia. Si sfila la corta giacchetta di pelle e la getta sulla sedia accanto al tavolo ovale. Quindici o sedici anni, a occhio e croce. Lui l’ha vista rientrare da scuola, prima. Arrivava a piedi, salendo dalla strada, con la divisa scolastica, la borsa a tracolla e lo sguardo basso. Cupa e imbronciata, da brava adolescente, ma bella, nella sua introversa svagatezza. Così ha pensato lui, guardandola dall’auto, ben nascosto.

La donna sta ancora rigovernando, ma ogni tanto si volta a fare un commento, o a ridere di quel che dice la ragazza, oppure si gira verso un punto preciso del tavolo. Lui, dal binocolo, tiene lo sguardo fisso sul volto sottile di lei, scruta e imprime nella memoria quelle fattezze femminili, i mutamenti d’espressione degli occhi ogni volta che sorride. Vuole tenere a mente ogni minimo dettaglio.

La spallina del top della figlia è scivolata giù, si vede benissimo la sporgenza della clavicola e la bella curva della gola. Lui si protende ancora di più, scostando un paio di rami. La madre ride di nuovo, si volta verso la figlia e resta lì, girata di spalle, una sagoma controluce.

E lui, lì fuori, si sente quasi parte della loro vita, lì dentro, in cucina. Immagina la leggerezza dei loro dialoghi, il profumo che sale dai fornelli, lo scambio di commenti sulle esperienze di questa giornata, quei dialoghi intimi che esistono solo fra madre e figlia.

Avanza ancora, fino a uscire dalla boscaglia. Più oltre, c’è la campagna aperta, con le case a due piani che sorgono l’una accanto all’altra, in posizione un po’ defilata, dietro la strada principale e il parcheggio semideserto del pub. Da queste parti, il traffico è molto rado, con la pioggia la gente se ne sta al coperto. Tutt’intorno, nelle altre case si accendono le luci, e di tanto in tanto c’è un’auto che percorre la stradina, ma sembra che tutti pensino solo a trovare rapidamente un posto asciutto in cui ripararsi.

Al passaggio di una macchina che viaggia più lenta delle altre, lui si ritira di nuovo nella boscaglia, con il cuore che all’improvviso martella più forte e più veloce. Un ramo gli graffia la faccia, e lui impreca a bassa voce quando sente qualcosa di caldo che gli cola giù verso il mento. I fanali dell’auto spazzano rapidi il buio accanto al suo nascondiglio, senza illuminarlo. Chiude gli occhi e trattiene il fiato per un istante, poi espira pesantemente. “Calma”. Tutt’a un tratto si accorge della temperatura: nonostante il giaccone pesante, il berretto e i guanti, ha freddo. Un freddo che gli penetra nelle ossa. Tutto è umido e gelido, dopo l’attesa nell’abitacolo e poi fuori sotto la pioggia. Avrebbe dovuto ricordarsi di mettere i calzettoni invernali.

D’istinto abbassa la testa, mentre il marito della donna entra in cucina reggendo una bottiglia di vino, le dice qualcosa e fa un gesto irritato verso la figlia, per poi avvicinarsi e accomodarle la spallina.

Pur non potendo cogliere una sola parola di ciò che i tre si dicono, è facile decifrare la reazione della ragazza: si adombra, poi grida in faccia al padre, si volta e se ne va. Pare quasi di sentire la porta che sbatte.

Il padre apre il pensile a destra, prende due bicchieri, poi si accinge a stappare la bottiglia. La moglie è ancora al centro della finestra illuminata. Ha appena tolto la pentola dal fuoco e sta versando l’acqua bollente nell’acquaio. Lui si sente attraversare da un brivido nel momento in cui la donna, inaspettatamente, alza lo sguardo e scruta attraverso il vapore che sale dalla pentola, come se si fosse accorta di lui, là fuori, nel buio pesto, o perlomeno percepisse la sua presenza. Per un breve istante il vapore deposita una pellicola opaca sul vetro, e lei gli appare come una sagoma sfumata. Ma poco dopo rieccola, di nuovo nitida.

Sotto la pioggia costante, lui appoggia il calcio del fucile alla spalla e concentra lo sguardo sul mirino, fa un respiro profondo, poi preme il grilletto e la colpisce in piena fronte, appena sopra gli occhi.

Vede l’uomo reagire come al rallentatore: la bottiglia gli cade di mano, mentre gira la faccia verso la moglie, la finestra distrutta e il fiotto di sangue che descrive un arco e gli sprizza addosso. Poi lei si accascia sul pavimento.

Una porta sbatte. Intanto, lui si ritira nella boscaglia, ma ha il tempo di vedere che è la ragazza, che è uscita dalla porta principale e, nei secondi successivi allo sparo, si è fermata in cima ai gradini.

Per un istante restano entrambi perfettamente immobili nella grigia foschia pomeridiana. Poi, con uno strillo, lei si volta verso il buco nella finestra e rientra in casa.

Lui indietreggia nella boscaglia, e a passo veloce raggiunge l’auto.


Louise Rick si appoggiò leggermente allo schienale della sedia nel suo ufficio presso il Servizio Investigativo Speciale, osservando il collega Eik Nordstrøm, seduto sul pavimento a occuparsi di Charlie, il cane-poliziotto ormai in pensione, che stava steso su un fianco e con pazienza si lasciava ripulire le zampe dalla neve e dal sale grosso di cui erano cosparse le strade. Eik gliele strofinava con un asciugamano, tagliava i peli fra i cuscinetti, che poi massaggiava con la vaselina, e intanto gli faceva grandi complimenti. A un certo punto Louise alzò gli occhi al cielo e scosse la testa.

Sulla scrivania di Eik c’era un manuale su come prendersi cura di un cane.

“Ma per l’amor di Dio!”, pensò Louise. Non si sarebbe mai sognata che un po’ di neve sulla strada imponesse tutta quella pedicure. Lei non aveva mai tolto il sale dalle zampe di Dina, né gliele aveva mai unte di vaselina. Se alla cagnetta era stato riservato un trattamento del genere, era opera di Jonas, il figlio affidatario di Louise. Del resto era stato lui a prestare quel libro a Eik.

C’era una certa tenerezza nel modo in cui quel poliziotto dai capelli neri si prendeva cura del grosso pastore tedesco, e questo le fece pensare che le sarebbe mancato, se avesse smesso di abitare nel suo appartamento.

Eik, ancora sul pavimento, si sporse in avanti per prendere una delle zampe posteriori di Charlie.

Sei mesi fa, Louise aveva paura delle possibili conseguenze del fatto che il suo collega, nonché nuovo fidanzato, venisse a stare con lei e Jonas, lasciando il monolocale di Sydhavnen all’amica Camilla, con il marito e il figlio Markus. E invece era andato tutto bene. Talmente bene che ora le sembrava assurdo che lui tornasse ad abitare laggiù.

Era stato lui a offrire l’appartamentino a Frederik e Camilla, che erano appena rimasti senza casa dopo che la loro villa fuori Roskilde era stata distrutta da un incendio. Markus era entrato in collegio insieme a Jonas, perciò l’appartamento, benché piccolo, risultava stretto solo quando il ragazzo passava un fine settimana a casa.

In realtà, Louise sospettava che Frederik e Camilla si fossero stancati di boiserie e stucchi artistici, e che volessero tornare in città, anche se era un bel salto, passare da mille metri quadri a quarantotto. Già quand’era stato dimesso dall’ospedale, dopo l’incendio, Frederik aveva messo in chiaro che non gli interessava ricostruire la casa della sua infanzia, e Louise lo capiva bene: quella villa era legata a troppi eventi negativi, troppe vecchie tragedie, ed era difficile svincolarsi dalle catene che la ancoravano al passato.

Ma ormai il passo era compiuto. Avevano appena acquisito un’ampia mansarda a Frederiksberg, a un paio d’incroci da dove avevano abitato Camilla e Markus prima che lei conoscesse Frederik. Ma gli ultimi sei mesi erano passati talmente in fretta che Louise ed Eik non avevano ancora trovato il tempo di parlare di cosa sarebbe accaduto non appena l’appartamento di lui fosse stato di nuovo libero.

«Chissà come sarà, per un cane dai sensi tanto sviluppati, tornare a Sydhavnen», scherzò Louise.

«Già, mi sa che il sud-ovest di Copenaghen non è un ambiente per lui», rispose Eik, senza alzare lo sguardo. Era alle prese con l’ultima zampa. «L’hai visto anche tu, quanto ama annusare le signore eleganti di Allégade. E poi al parco di Frederiksberg ci sono tutte le sue fidanzate».

«Sarà», disse Louise, mentre Eik si alzava e gettava un croccantino al cane ben lindo. «Ma Frederik e Camilla hanno traslocato ieri, e da quel che ricordo dovevi restare da me finché loro non avessero trovato un’altra casa».

Lui rimase stranito per un istante, poi sorrise. «Ah, non te l’avevo detto? Oggi pomeriggio Olle viene con la station wagon a prelevare la mia roba». Guardò il grosso pastore tedesco. «E un cane sarà ben capace di adattarsi a ogni ambiente».

Lo disse con una leggerezza che spinse Louise ad abbassare lo sguardo sulla scrivania. D’un tratto, dentro di lei, ogni cosa si era fermata. Non voleva stare senza di lui. Abitare con Eik le dava un senso di sicurezza, di naturalezza.

«Ma va’!», esclamò lui, avvicinandosi e baciandole il collo. «Di me non ti liberi mica, sai? Dobbiamo solo decidere se tenere l’appartamento di Sydhavnen, nell’eventualità che un giorno vada ad abitarci Jonas, oppure sbarazzarcene. Ma conservarlo non ci costerebbe quasi niente».

Louise sentì un nodo sciogliersi dentro di lei. Si alzò e accolse smaniosamente il bacio che lui le diede, girando la sedia. La sensazione di averlo perso e dopo un solo istante riavuto la spinse a stringerlo forte a sé, ad aggrapparsi, mentre le mani di lui le tiravano su la camicetta. Inspirando sentì l’odore di cuoio, sigarette e gel, misto all’aroma indefinibile e inconfondibile che apparteneva solo a lui. Gli passò le mani fra la chioma lunga e nera, ricambiando il bacio.

Nessuno dei due ebbe il tempo di reagire, quando la porta alle loro spalle si spalancò, e sulla soglia comparve Rønholt. L’uomo, imbarazzato, mormorò qualche scusa, arretrò di un passo richiuse la porta. Poi bussò forte tre volte, si schiarì la gola ed entrò di nuovo. «Vorreste cortesemente presentarvi nel mio ufficio?», disse. Prima di andarsene, aggiunse: «Magari con i vestiti a posto».



Ragner Rønholt era a capo del Dipartimento Investigativo da più di vent’anni, ed era stato lui a pescare Louise dalla Omicidi, un anno prima. Ora si avvicinava pian piano all’età della pensione, ma nessuno sapeva di preciso quando intendesse ritirarsi dal servizio, l’unica cosa che emergeva con sempre maggiore evidenza era il suo desiderio di godersi una terza età fatta di viaggi culturali ed escursioni in bicicletta in tutta Europa. Sulla sua vita privata, Louise non aveva molte informazioni, sapeva solo che non era sposato ma che divideva il tempo libero fra due amiche fisse: Pytte, che invitava all’auditorium di Ørestaden e con la quale visitava le grandi città del continente, e Didder, che si accontentava della cucina di casa sua a Skodsborg, in cambio di qualche lavoretto di bricolage. Rønholt abitava in un ampio appartamento in Østbanegade, dove coltivava orchidee sui davanzali interni delle finestre. «Orso» e «gaudente», così l’aveva definito Hans Suhr, capo della Omicidi, e con questo si riferiva al fatto che Rønholt aveva sempre provveduto affinché fosse la vita stessa a adattarsi a lui: il capo del Dipartimento Investigativo non trascorreva mai un solo giorno senza avere mille cose da fare, ma bastava a se stesso e dava sapore alla propria quotidianità con le spezie che sceglieva lui, e nei momenti che sceglieva lui.

«Questa cosa non può continuare, ma immagino che lo sappiate già», esordì, non appena Louise ed Eik si accomodarono nel suo ufficio. Appese alla parete dietro la porta c’erano tre camicie bianche appena stirate, coperte dalla busta di plastica di una lavanderia di Vesterbrogade. Sotto c’era un paio di scarpe da ciclismo, che avrebbe calzato per rincasare dal lavoro con la sua nuovissima bici da corsa. L’attrezzatura standard di un quasi-pensionato. Ma Louise non l’aveva mai visto in tutina da ciclista o in completino stile Tour de France. «Ormai lo sanno tutti, che vivete insieme, quindi tanto vale affrontare la necessità di trasferire uno di voi in un altro dipartimento», riprese.

Nessuno dei due aprì bocca.

«Cominciamo a tenere aperti gli occhi e le orecchie». Rønholt tese una mano e prese una stampata che teneva sulla scrivania. «Per esempio, si è appena liberato un posto alla stazione di polizia di Næstved». Spinse il foglio verso di loro. «Oppure potete avanzare una vostra proposta su come risolvere il problema. Chi di voi è disposto a provare qualcosa di nuovo?».

Non risposero nemmeno stavolta. Louise si limitò a prendere il foglio, poi entrambi si alzarono e gli garantirono che avrebbero trovato una soluzione.



«Ha ragione lui», ammise Louise, mentre tornavano nel loro ufficio. «Non possiamo continuare a lavorare in coppia, se abbiamo intenzione di convivere. Ma santo cielo, Næstved no!».

«Lo conosci, Rønholt. Gli passerà», disse Eik, cingendola con un braccio. «Siamo una bella squadra, io e te. Se poi la gente comincia a sparlare, io non faccio altro che ritirarmi nel mio ufficio di prima».

Louise levò una mano. «Quello che vale per tutte le altre persone che lavorano qui vale anche per noi. Non possiamo uscire in missione insieme».

«Mi arrendo, troveremo una soluzione», capitolò Eik, richiudendo la porta dell’ufficio e dando una carezza a Charlie. «Sei contenta, per stasera?».

Louise sorrise. «Be’, Nick Cave piace soprattutto a te, ma è da tanto che non vado a un concerto, e sì, sono contenta. Ho già preso accordi con Camilla e Frederik: ci troviamo mezz’ora prima davanti al Vega, così abbiamo tempo per una birretta. Ce li hai i biglietti?».

Eik la guardò inarcando un sopracciglio, e lei capì di avergli reso pan per focaccia, con le battute di spirito.

«Tutto sotto controllo», si limitò a dire Eik, riaccendendo il computer.

Per un istante, Louise ammutolì di fronte a quel tono di malcelata ripicca. Non avevano ancora avuto il tempo di smussare certi spigoli, e lei sapeva bene che sarebbero emersi, via via che la loro convivenza avesse perso il suo carattere di novità. Al momento era ancora nella fase dell’esultanza, della gioia nello svegliarsi accanto a lui ogni mattina, e nel fatto che Eik fosse l’ultima persona che lei vedeva prima di addormentarsi. Ma in un paio di occasioni aveva dovuto trattenersi dal raccogliere dal pavimento i suoi jeans neri per posarli su una sedia. E adesso aveva toccato il tasto sbagliato. “Prendiamone nota”, pensò, tornando a concentrarsi sulla stampata di Rønholt, quella con l’annuncio di un posto vacante. «Se uno di noi due deve finire da qualche parte in provincia, tanto vale cominciare a tastare il terreno», propose. «E dato che l’ultima arrivata sono io, mi pare giusto che sia anche la prima ad andarmene».

Eik si alzò per prendere il guinzaglio dalla tasca del soprabito. «Si vedrà», disse, ancora con il tono di chi non prendeva sul serio la questione. «Io scendo a comprare le sigarette e a far fare due passi al cane. Vieni, Charlie».

Louise lo sentì fischiettare lungo il corridoio. “Sarà Nick Cave?”, pensò, non riconoscendo il brano.





2





Febbraio 1996



Nell’aula del catechismo, le voci si erano acquietate. I cresimandi se ne stavano seduti in silenzio ad ascoltare, mentre il pastore spiegava che la morte era una parte naturale della vita e che non sempre il Signore avvisava, prima di mandarla. Era bravo a convincere gli irrequieti adolescenti a prestargli orecchio, e sua moglie Sofie non aveva mai capito se fossero davvero interessati a sentire, o se gli obbedissero solo perché lo rispettavano in quanto allenatore sportivo e volevano mantenere buoni rapporti con lui in vista di una partecipazione ai campionati. Stig stesso aveva giocato in una squadra giovanile, prima di diventare un uomo di chiesa e trasferirsi in città, e quando aveva cominciato ad allenare i ragazzi, lei aveva tenuto il chiosco delle caramelle presso il centro sportivo. Sorrise a quel ricordo, mentre raccoglieva i capelli in un nodo sulla nuca, che poi trafisse con una matita per tenerlo fisso. Poi dispose sul vassoio il burro, la crema al cioccolato e il formaggio a fette sottili, prese la teglia dei paninetti e cominciò a trasferirli nella canestra. «Ora della merenda! Produzione propria», annunciò, aprendo la porta della sala nel bel mezzo della lezione. Suo marito sorrise e le fece cenno di entrare. «C’è il succo d’arancia e fra poco arriva anche il tè», riprese lei. «I bicchieri di carta, prendeteli pure da soli, sono nell’armadietto».

Quei piccoli rinfreschi erano di routine, all’oratorio. All’inizio, Sofie e Stig avevano temuto che i ragazzi venissero a lezione di dottrina solo per quell’incentivo alla frequentazione del catechismo, ma poi avevano deciso di non farci caso: il catechismo non doveva essere vissuto come una punizione, perciò la classe del pomeriggio avrebbe avuto panini o dolci, mentre quella del mattino avrebbe avuto la colazione.

Mentre i cresimandi si servivano, una ragazza chiese a Stig se credesse alla vita dopo la morte, e Sofie lo sentì risponderle che non si poteva impedire alla vita di concludersi, e che a dargli conforto non fosse la certezza in una nuova esistenza nell’aldilà, bensì la fede nel fatto che, quando fosse giunta la sua ora, il Signore l’avrebbe richiamato a sé perché lui era pronto ad abbandonare la vita, e che fosse così per tutti, anche nei casi in cui la morte sembrava spietata e improvvisa. Lui era convinto che ad attenderlo nell’aldilà ci fosse un’unica cosa: la pace celeste. «E solo Dio sa qual è il momento giusto per ognuno di noi», concluse Stig, mentre lei vuotava la teglia.

In cucina, il telefono squillò. Sofie sorrise a suo marito, poi si ritirò e richiuse la porta.

«Sua madre non vuole prendere le proteine che le lascio», si lagnò la badante all’altro capo della linea. «E quindi non ha alcun miglioramento. È talmente debole che fra un po’ non riuscirà neanche più a deglutire, e ci toccherà riportarla all’ospedale. Sarà il caso che lei le dica qualcosa!».

«Arrivo subito», si affrettò a rispondere Sofie. Spense il forno e inumidì lo strofinaccio con cui aveva coperto i paninetti lasciati a lievitare. Mentre scavava nella montagna di scarpe dei ragazzi in cerca degli scarponcini, si accorse che l’armadio dei fucili era aperto. Questa era una delle poche cose che la mandavano su tutte le furie. Era raro che Stig facesse o dicesse qualcosa che la irritava, ma dimenticarsi di tenere sotto chiave le armi da caccia proprio quando la canonica era piena di ragazzi era una sua negligenza tipica. «Vieni subito qui a chiudere dentro i tuoi pistoloni!», gridò, rivolta alla porta dell’aula dei cresimandi. Diversi maschi ridacchiarono. Non era la prima volta che definiva i fucili in quel modo, e sapeva di poter contare su quello scoppio d’ilarità.



Di sua madre, ormai, non restava più granché. Era passata appena una settimana da quando era tornata a casa dall’ospedale, dopo una brutta polmonite virale, con un’infezione che si era estesa al sangue. Ora se ne stava seduta sul divano, avvolta in una coperta e con un grosso libro in grembo, ma Sofie non sapeva se lo leggesse davvero o se lo tenesse lì soltanto per darsi un minimo di dignità: c’era stata un’occasione in cui aveva visto benissimo che il libro era girato al contrario.

Aveva sessantasette anni, ma da quando le era stata diagnosticata la sclerosi multipla aveva avuto un rapido declino, invecchiando tutto d’un colpo. In più, aveva reumatismi alle mani, alle spalle e alla schiena. Sofie sapeva bene che i dolori erano più forti di quanto lei non desse a vedere, ma la stanchezza era difficile da dissimulare: tutta l’energia, che sua madre aveva sempre avuto, era sparita. Riusciva ancora a fare le pulizie da sola, nel suo piccolo appartamento sopra il negozio di fiori, ma era ben poca cosa rispetto ai tempi in cui – senza che nessuno ci facesse caso – teneva in ordine la grande villa, falciava il mezzo ettaro di prato, lavava le finestre e dopo andava pure a fare la spesa. Era stata una cosa graduale. Come se l’energia fosse gocciolata via piano piano.

«Ahhh, che brutta roba diventare vecchi, non mi ci abituerò mai», diceva sempre. E adesso c’era da festeggiare se aveva la forza di alzarsi dal letto e fare colazione con un caffè, mentre leggeva il giornale. Certo, poteva permettersi di essere «lenta a carburare», per parafrasare Sofie: «Tanto non hai impegni. Che differenza fa, se rallenti un pochino il ritmo?», le diceva, quando sua madre si lamentava di essere diventata vecchia e incapace di tutto.

«Insomma, devi prenderle, quelle proteine», disse Sofie, dopo averle dato un bacetto sulla guancia. «Altrimenti ti ricoverano di nuovo».

Nell’ultimo anno, gli occhi intensi e azzurri di sua madre si erano fatti più annacquati. «Oh, Sof! Non ne posso più. Devi capire che è arrivata la mia ora. Non ho più forze».

«Non parliamone adesso, mamma». Sofie andò a prendere dal frigorifero il piattino con le proteine. «Non sono disposta a fare a meno di te». Si sedette accanto a lei, sul divano. «E non me ne vado finché non hai bevuto questa roba. Dopodiché ti porto in farmacia a prendere le pillole, e al negozio di alimentari a comprare qualunque cosa ti serva».

Sua madre tese una mano e gliela posò su un braccio. «Tesoro... Non ti rendi conto che lo stai dicendo tu stessa? Da sola, non riesco neanche più a uscire di casa».

«Grazie tante, sei appena stata dimessa! Un ricovero lascia completamente senza forze».

«No», disse sua madre. «Ormai la mia vita è diventata questa». Lasciò ricadere la mano. «Non sono più me stessa».

Sofie si mise a piangere, anche se si era sforzata di non farlo. Questo era un argomento di cui avevano discusso molte altre volte, eppure non con una tale gravità. Sua madre non aveva mai nascosto il desiderio di avere una scappatoia nel momento in cui non avesse più avuto la forza di continuare a vivere. Ne avevano parlato già prima che morisse il padre, tanto che Sofie aveva temuto che sua madre si sarebbe tolta la vita, se lui fosse venuto a mancare per primo. E invece niente suicidio, non ne aveva neppure fatto parola, anche se nel suo sguardo il dolore era evidentissimo.

A un anno dalla morte di suo padre, Sofie l’aveva invitata a uscire, e avevano passato l’intera serata a parlare del diritto di decidere autonomamente quando non si voleva più vivere.

«Ovviamente non è una cosa da fare così, come se niente fosse», aveva detto sua madre, nel tentativo di rassicurarla. «Ma può capitare che la vita ci porti al punto di non voler più stare al mondo, e a quel punto vorrei avere la facoltà di tirarmene fuori. Ma ti prometto che stringerò i denti finché riesco».

Sofie prese la mano di sua madre e l’accarezzò piano, poi si alzò e andò in bagno a riprendere il controllo dell’accesso di pianto che le era piombato addosso. Si appoggiò per un istante al lavabo, poi si soffiò il naso, fece un respiro profondo e tornò in soggiorno. «Ma non occorre mica farlo adesso», azzardò, dopo essersi seduta. «Non vorresti goderti la primavera?».

Sua madre tese nuovamente il braccio e le prese una mano. «Non ho più la forza».

«Ma almeno sai quanto farmaco bisogna assumere, per togliersi la vita?», sbottò Sofie, stringendole la mano. «Mi rifiuto di trovarti qui in una pozza di sangue, e non azzardarti a fare scherzi col gas in cucina, che può essere pericoloso per i vicini».

Rimasero in silenzio per un po’.

«E poi, come vuoi che mi tenga occupata, mentre tu sei impegnata a morire? Devo stare qui a farti compagnia? O devo starmene a casa mia a camminare avanti e indietro, sapendo cosa sta succedendo? Non so se ne sarei capace!».

Sua madre scosse piano la testa. «Non parliamone più», disse, prendendo il piattino con le proteine che Sofie le aveva preparato.

«Io ti capisco bene, e non voglio essere egoista», disse Sofie, poco dopo, prendendole di nuovo una mano. «Vorrei tanto liberarti. È solo che, con tutto il bene che ti voglio, mi mancherai tantissimo».

«Anch’io voglio bene a te», disse sua madre, posando sul tavolino il piattino vuoto.





3





«Hai visto Eik?», chiese Louise, incrociando Olle Svensson in corridoio, davanti al cucinino. L’investigatore dai capelli radi aveva condiviso l’ufficio con Eik, prima che Rønholt lo trasferisse con Louise.

«No, non è salito per colazione. Sarà andato a farsi una di quelle robe cancerogene che fuma di continuo», rispose Olle, sorseggiando il caffè che teneva in mano.

Louise scosse la testa. «È uscito più di due ore fa, per andare dal tabaccaio e far prendere aria a Charlie. Mi sembra strano che non sia ancora rientrato».

Olle le rivolse uno sguardo che non le piacque. I suoi occhi castani ebbero un lieve scatto, e lei non aveva voglia di sorbirsi il commento che di sicuro stava per arrivare. D’un tratto le venne il sospetto che Eik gli avesse davvero chiesto di passare a prelevare la sua roba, quel pomeriggio. Che non fosse solo una battuta.

«C’è ancora del caffè?», si affrettò a chiedergli, facendo un cenno con il mento in direzione della tazza di Olle, ma si diresse verso il cucinino prima ancora che lui avesse il tempo di risponderle.



“Aveva ragione Rønholt”, pensò Louise, di ritorno in ufficio. “Troppe complicazioni”. Non poteva neanche nominare il compagno davanti ai colleghi di dipartimento senza incrociare sguardi allusivi. Ma dove diamine si era cacciato? D’accordo, lei gli aveva chiesto se avesse i biglietti, ma non poteva certo essersi offeso al punto da andarsene via!

Irritata, si alzò e andò alla finestra. Che pena. Se si fosse trattato di qualunque altro collega, Louise avrebbe dato per scontato che avesse dichiarato conclusa la giornata lavorativa e se ne fosse andato dimenticandosi di salutare, o che avesse avuto un impegno improvviso.

Oppure no?

Si sporse per guardare il cane legato davanti alla tabaccheria. Identico a Charlie. Louise attese a lungo di vedere Eik uscire dalla tabaccheria, ma quando finalmente la porta si aprì, a venir fuori fu una vecchietta con un carrello portaspesa. Poi comparve il tabaccaio, che posò nella neve una ciotola di plastica piena d’acqua, a ridosso del muro. Accarezzò il cane, disse qualcosa e indicò la ciotola.

Ma sì, che era Charlie! Non c’era dubbio. Di Eik, però, neanche l’ombra.

Due minuti dopo, Louise aveva già spento tutto e chiuso a chiave la porta dell’ufficio. Scese di corsa le scale e in un istante uscì sulla piazza.

Il pastore tedesco cominciò a scodinzolare non appena lei si avvicinò.

«Dov’è Eik?», chiese Louise, facendo irruzione in negozio e constatando che non c’erano clienti.

Il tabaccaio uscì da dietro il bancone e scosse la testa. «Non so, è sparito. Ha comprato le sigarette e ha dimenticato qui il cane. Ho provato a portarlo dentro, ma ringhia ogni volta che entra qualcuno, quindi mi tocca lasciarlo fuori. Solo che ormai è lì da quasi due ore, e col freddo che fa...». Incassò la testa finché le spalle non toccarono le orecchie e fece una smorfia di rassegnazione.

«Charlie è rimasto in strada tutto questo tempo?», chiese Louise. «Dove ha detto che andava, Eik? Non si sarà mica dimenticato di lui!».

Le spalle del tabaccaio salirono di nuovo fino alle orecchie. «Ha comprato le solite Prince e un nuovo accendino. Ha pagato e se n’è andato. Poi, non l’ho più visto!».

Louise chiamò Eik sul cellulare, ma non ottenne risposta. Provò con il numero di casa, ma trovò solo la segreteria telefonica. Si soffermò a riflettere per qualche istante, poi chiamò l’ufficio di Rønholt. Non aveva la minima voglia di coinvolgerlo ancora di più nella loro vita privata, ma doveva pur essere stato lui ad affidare a Eik un compito del quale si erano dimenticati d’informarla.

«Non l’ho più visto né sentito da quando siete usciti dal mio ufficio», disse il suo superiore, con aria un po’ assente. «Ma è adulto e vaccinato, saprà ben badare a se stesso».

Louise si pentì di avergli telefonato. Lasciò cadere nella borsetta il cellulare e slegò il guinzaglio di Charlie. Era furibonda, al punto che decise di tornare a casa a piedi, da lì fino a Frederiksberg. Era già grave che Eik se la svignasse lasciando il cane in strada con quel freddo, ma che poi le facesse anche fare la figura della cretina era davvero troppo.



L’appartamento al quarto piano era deserto. Louise non si era ancora abituata del tutto al fatto che Jonas fosse in collegio. C’era un tale silenzio, quando non era in casa lui... Dopo un rapido controllo nelle quattro stanze, constatò che nessuno era più stato lì da quando erano usciti quella mattina. Perciò scese al piano inferiore a suonare alla porta di Melvin.

«Siamo appena tornati dal parco di Frederiksberg», le disse il vicino, che era stato ben lieto di occuparsi di Dina, ora che Jonas era a casa solo nei fine settimana. Louise diede una carezza alla femmina di labrador a pelo chiaro e chiese a Melvin se avesse visto Eik.

«No, ma mi sembra inverosimile che si sia dimenticato Charlie». Melvin la fece accomodare sul divano e si accinse a preparare il caffè. «Quel cane è tutto, per lui. O quasi». Le fece l’occhiolino.

Lei scosse la testa e fissò la stella di Natale di un rosso cupo che stava sul tavolino. Già, sembrava inverosimile anche a lei, a meno che la sua battuta di spirito non avesse offeso Eik più di quanto lui non avesse dato a vedere, ma queste erano cose di cui non era il caso di parlare con il vicino settantottenne.

Le dava un senso di sicurezza, stare seduta sul soffice divano di Melvin. L’odore dei suoi sigari serali impregnava le tende e le ricordava i nonni, che ormai non c’erano più. Melvin era entrato a far parte della famiglia poco dopo che Jonas era venuto a vivere con lei. Louise l’aveva conosciuto diversi anni prima che Jonas perdesse il padre. Melvin aveva abitato a lungo in Australia. Poi sua moglie si era ammalata, e i medici avevano sbagliato cura, a tal punto da procurarle lesioni cerebrali permanenti. Era rimasta in coma per tredici anni, fino alla morte. Lui era riuscito a riportarla in Danimarca, e per gli ultimi quattro anni di vita era rimasta ricoverata in una clinica a cinque minuti a piedi dall’appartamento, senza mai riprendere conoscenza. Era stato il padre di Jonas a celebrare il funerale.

«Rispunterà fuori», disse Louise, in tono leggero, dopo il caffè. «Se non altro perché stasera abbiamo un concerto. Tu hai programmi?», chiese, per dare al dialogo un carattere più ordinario.

«Io e Grete andiamo al museo Storm P, a sentire una conferenza. Comincia alle sei e mezzo, e pensavo di fare uno spuntino veloce, prima».

Louise sorrise. All’inizio, Melvin aveva cautamente definito “amica” Grete Milling, ma con il tempo aveva trovato il coraggio di parlare di lei come un’ovvia presenza in tutto ciò che faceva. Era una grande gioia per tutti il fatto che quei due anziani si fossero trovati.

«Mi sa che farei meglio a tornare di sopra», disse Louise, portando la tazza in cucina. «Devo trovare il tempo di un bagno prima dell’appuntamento con gli altri davanti al Vega».

Per la verità non ne aveva la minima voglia. Un’ansia pungente cominciava a roderle la mente. Non era da Eik abbandonare il cane in strada solo perché era offeso con lei. C’era qualcosa che non quadrava. Tentò di opporre resistenza al vibrante presentimento che si stava facendo strada nella sua testa, ma per quanto si sforzasse di scacciarlo, l’affanno non si schiodava. Anzi, prendeva forza, anche mentre Louise si cambiava d’abito, dava da mangiare ai cani e chiudeva la porta del salotto perché non saltassero sul divano. Ogni volta che provava a chiamarlo sul cellulare, scattava subito la segreteria telefonica.

Inforcò la bicicletta e si diresse verso il Vega, e mentre pedalava lungo Enghavevej ebbe il tempo di passare in rivista tutta la gamma di emozioni: dubbio, sbigottimento, angoscia, paura. Non capiva cosa potesse essere successo. Ognuno di loro due era liberissimo di fare qualcosa senza l’altro, ma cosa gli costava avvertire? Se lei non avesse guardato giù dalla finestra, non avrebbe visto Charlie, e con ogni probabilità sarebbe uscita passando davanti al tribunale dei processi per direttissima, e il cane sarebbe stato là nella neve ancora adesso.

C’era qualcosa che non quadrava per niente. Ne era sempre più convinta.





4





Camilla le fece un cenno di saluto in lontananza. Frederik la raggiunse dal parchimetro, con la sciarpa tirata fino al naso: prima di conoscerla aveva abitato in California, e non faceva mai mistero della sua preferenza per il clima di laggiù.

«Abbiamo tempo per una birretta al bar, prima di entrare?». Camilla si guardò intorno. «Eik dov’è?».

Frederik tenne aperta la porta e fece cenno alle signore di entrare al caldo.

«Arriva», rispose Louise. «Ce li ha lui, i biglietti. Ma dimmi un po’, come ci si sente a essere di nuovo al “Morgenavisen”?», chiese, dopo che Camilla si fu seduta. Frederik posò sul tavolo due birre alla spina e una Coca-Cola per sé, poi si accomodò accanto alla moglie e la cinse con un braccio.

«Mi troverei molto meglio se non mi avessero piazzata nella segreteria di redazione, dove la mia mansione di maggior prestigio consiste nel correggere le virgole e gli errori di battitura negli articoli altrui». Camilla abbozzò un sorriso. «Ma mi fa piacere essere tornata, e Terkel Høyer sostiene che tutti hanno sentito la mia mancanza».

Erano passati diversi anni da quando Camilla aveva dato le dimissioni da cronista di nera, ma Louise non trovava che le fosse convenuto granché, dato che adesso era di nuovo lì, ma come redattrice. C’era chi l’avrebbe considerato un avanzamento di carriera, almeno stando a quanto le aveva detto Camilla quando le era stato offerto il posto, ma dal suo tono non era difficile capire che nemmeno lei la pensava così. Voleva scrivere, e voleva il suo nome sul giornale.

«Più che altro sono io a dovermi abituare ad avere una moglie che lavora», ridacchiò Frederik. «Ora a casa ci sto più io di lei». Si mise un po’ in disparte per rispondere al cellulare che squillava.

Louise e Camilla ascoltarono incuriosite, pensando che fosse Eik, ma quando lo sentirono passare dal danese all’inglese Camilla disse: «È il suo agente. Gli hanno appena offerto di sceneggiare una nuova serie per la HBO, una roba in grande stile. Stanno contrattando».

«Deve ritrasferirsi laggiù?», chiese Louise. «Proprio adesso che avete appena sistemato l’appartamento?».

L’amica scosse la testa. «Può scrivere da qui, e per le riunioni può usare Skype».

Frederik aveva un’aria nuova, più rilassata, da quando aveva dato le dimissioni dalla carica di direttore della Termo-Lux – l’azienda di famiglia – dichiarando che la sua carriera d’affarista era conclusa. Sul biglietto da visita aveva fatto scrivere soltanto: «SCENEGGIATORE». Quando abitava a Santa Barbara aveva collaborato a diverse grandi produzioni di Hollywood, ma poi aveva messo da parte anche quest’attività ed era tornato a vivere in Danimarca. E sicuramente era stato un errore, almeno a giudicare da quant’era ridiventato vivido il suo sguardo ora che era al telefono con l’agente.

«E insomma, fra poco comincia il concerto», disse Camilla, trangugiando quanto restava della sua birra.

Louise si alzò e andò alla vetrata a guardare la gente in attesa di entrare, una folla che si stava assottigliando. Eik era stato fra i primissimi ad accaparrarsi i biglietti per questo concerto, appena erano stati messi in vendita su internet. Non se lo sarebbe perso.



Il concerto era cominciato da venti minuti, e loro erano ancora nel locale. Frederik era uscito a vedere se Eik avesse lasciato i loro biglietti all’ingresso, ma non c’era niente. Ed era tutto esaurito.

«Ma dove diamine è? Avete litigato?», chiese Camilla. «Cos’è successo?».

Louise sospirò e incassò leggermente la testa fra le spalle. «Mi ha detto che scendeva a prendere le sigarette e a far fare due passi al cane, dopodiché non ho più avuto sue notizie», confessò. Poi raccontò l’accaduto.

«Insomma, ha lasciato Charlie davanti alla tabaccheria. Non è da lui», commentò Frederik, e suggerì di andare a Sydhavnen a vedere se Eik fosse lì.

Durante il tragitto in auto, Louise si rese conto che l’angoscia era ormai dilagata in tutto il suo corpo, impedendole di concentrarsi su ciò che si stavano dicendo Frederik e Camilla, seduti davanti. Quando raggiunsero Sydhavnen, dalla strada vide che le finestre dell’appartamento erano tutte buie.

«Abbiamo ancora la chiave. Saliamo a vedere», disse Frederik, andando verso il portone.

Nell’androne c’era un gran profumo di pulito, ma l’intero corpo scale – dal rialzato al secondo piano – aveva un gran bisogno di una ristrutturazione: in diversi punti le scrostature erano tali da rendere visibili le scelte cromatiche di vari decenni, e le lampadine pendevano nude dai soffitti di ogni pianerottolo. Salendo, l’odore di detergente si mescolava al fumo di sigaretta e ai vapori di cucina, ma non era sgradevole, e c’era comunque una buona pulizia.

«Non è poi male come sembra», commentò Camilla, raccontando che in effetti si era trovata proprio bene ad abitare lì, perché i vicini si conoscevano più o meno tutti. «È come se formassero una piccola comunità tutta loro. Cioè, non alla maniera di Christiania, però c’è molto affiatamento, e non è una cosa che si vede dappertutto. Qui c’è almeno un pochino di attenzione al prossimo».

Louise era stata qui solo un paio di volte, quando Eik veniva a prelevare qualcosa. A parte quelle occasioni, era entrata in questa via quando lui la portava al locale di cui era cliente abituale, Da Ulla.

Quando arrivarono al pianerottolo, Frederik bussò e attese. La lampadina al soffitto ronzò, e dopo un rumoroso clac si spense. Camilla premette il grosso interruttore marrone, riaccendendola, e Frederik bussò una seconda volta.

Louise rimase un gradino più sotto, con la mano sulla ringhiera. «Entriamo», decise, tendendosi per prendere la chiave che Frederik reggeva. Si avvicinò, batté forte sull’uscio, poi infilò la chiave nella serratura, ma si voltò nel sentire che si stava aprendo la porta del vicino: un giovanotto in pantaloni da ginnastica sdruciti, felpa con il cappuccio e sigaretta in mano, che chiese cosa stessero facendo.

«Oh, ciao», disse poi, in tono più accomodante, nel vedere Frederik e Camilla. «Avete dimenticato qualcosa quando ve ne siete andati?».

«Ciao, Sylvester! No, è solo che non troviamo più Eik. Tu l’hai visto?», gli chiese Camilla, fermandosi sul pianerottolo, mentre Frederik e Louise entravano nell’appartamento.

Essendo un monolocale, bastò un istante per perlustrarlo. C’era un soggiorno con angolo cucina e nicchia per il letto, un piccolo balcone e infine un bagno. Ma niente Eik.

«A quanto pare, non è stato qui», constatò Frederik. «È tutto come l’abbiamo lasciato».

Contro una parete c’era un divanetto in pelle nera a due posti, e davanti all’ampia finestra c’era un tavolo rotondo con quattro sedie. Ben poche cose facevano pensare che fosse un appartamento abitato. Del resto, ultimamente non lo era.

Louise si guardò intorno un’ultima volta, poi uscirono e richiusero a chiave. Il vicino era rientrato in casa sua.

Camilla era già scesa e li aspettava all’aperto. «Proviamo da Ulla», propose, prendendo Louise a braccetto. «Ma avete litigato?».

«Ma va’». Louise scosse la testa. «Stamattina abbiamo parlato con Rønholt del fatto che a uno di noi due sarebbe toccato chiedere un trasferimento, adesso che abitiamo insieme. Ma d’altronde è così che va, e ho detto che dovevo essere io a trovare una nuova collocazione. Oltretutto, non mi è parso che la cosa l’abbia urtato».



Il fumo li accolse come un muro grigio non appena aprirono la porta del piccolo locale. Fra le persone intorno al biliardo ce n’erano alcune che Louise aveva già visto, e davanti alle innumerevoli bottiglie che facevano da sfondo all’alto bancone c’era Ulla, che versava grappa in due bicchierini misurandola a occhio. La musica era soffusa, forse una canzone dei Duran Duran, e lo schiocco delle palle da biliardo sovrastava ogni altro rumore. Non erano in molti a parlare. Sembrava tutto sottinteso, quasi monotono e recitato come un’opera teatrale che si protraesse da troppo tempo.

«Prendete qualcosa?», chiese Frederik.

Louise annuì e disse che una birra in più le avrebbe fatto bene.

«Ne prendo una anch’io», disse Camilla, guardandosi intorno, incuriosita.

Lungo la parete dietro il biliardo c’era una fila di slot machine, e più oltre c’era un juke box con i titoli delle canzoni scritti a mano su cartoncini ingialliti infilati sotto un pannello di plexiglas opaco. Pareti e soffitto trasudavano catrame dopo anni di fumo di sigarette, e i sottobicchieri di cartone si appiccicavano ai tavoli. Diversi clienti fissi scrutarono con curiosità i nuovi arrivati.

«È qui che veniva, prima di conoscere te?», chiese Camilla, prendendo le birre che Frederik le porgeva, in modo che lui avesse le mani libere per pagare.

Louise annuì. «È amico di Ulla», rispose, lanciando un’occhiata verso il bancone.

«Scopavano?», esplose Camilla, guardando la robusta donna di mezz’età dai capelli tinti di nero corvino, con le sopracciglia ad arco e la camicia satinata blu notte.

Louise lasciò la questione in sospeso, più che altro perché non conosceva la risposta: aveva evitato di indagare su quanto fosse stata profonda quell’amicizia, della quale Eik non aveva mai fatto mistero. Per qualche istante rimase seduta ad aspettare, nell’eventualità che Ulla si avvicinasse, ma evidentemente la donna non aveva affatto quell’intenzione: restava dietro il bancone a conversare con un ubriacone che faceva ciondolare la testa così all’indietro da rischiare di perdere l’equilibrio ogni volta che trangugiava un bitter. Alla fine Louise si alzò e andò da lei. «Ciao, Ulla. Per caso hai visto Eik?».

Dal fugace sguardo che Ulla aveva lanciato al suo tavolo, Louise aveva capito che la donna l’aveva riconosciuta. Ma ora che lei era lì vicina, l’ostessa si comportò come se non l’avesse mai vista in vita sua, e si limitò a scuotere la testa.

Louise non si mosse. Dato che non otteneva altro, aggiunse: «Comincio a temere che gli sia successo qualcosa. È da stamattina che nessuno lo vede. Hai idea di dove possa essere? O gli hai parlato nel corso di questa giornata?».

«No!». Ulla scosse di nuovo la testa.

Il gruppo intorno al biliardo interruppe brevemente la partita, e un uomo solitario al tavolo accanto alla porta fissò lo sguardo su di loro, prendendo un avido sorso dal boccale. Louise era infastidita dall’atteggiamento scontroso di Ulla, ma si sforzò di tenere a freno l’irritazione e si accontentò di chiederle: «Se l’avessi visto, me lo diresti?».

Ulla la squadrò, fece spallucce e si voltò dall’altra parte. L’antipatia verso Louise era inequivocabile. Con ogni probabilità provava rancore perché la vedeva come la donna che aveva sottratto Eik a lei e al suo locale.

«Non riesco a cavarle di bocca niente», disse Louise, tornando al tavolo.

Stava per rimettersi la giacca, quando Ulla venne verso di lei, reggendo uno strofinaccio rosa, e si accinse a pulire distrattamente il tavolo, senza degnarla d’uno sguardo. «Il miglior consiglio che posso darti è di lasciarlo in pace. Non devi stargli sempre addosso. Ha bisogno di aria, e non vuole rendere conto a nessuno». Si voltò e tornò al suo posto, dietro il bancone.

«Sarà il caso di levare le tende», disse Camilla.

Intorno al biliardo era calato il silenzio, e tutti seguirono con lo sguardo i tre che si alzavano senza aver bevuto le loro birre.





5





Louise aveva la bicicletta ancora davanti al Vega, ma anziché condurre Camilla e Frederik in quella direzione, fermò un taxi e si fece portare in centro.

Le luci della città si rispecchiavano nelle acque del porto, mentre il taxi sfrecciava lungo Kalvebod Brygge lasciandosi alle spalle le architetture senza pretese che caratterizzavano Sydhavnen. Qui, a quell’urbanistica un po’ triste subentravano interminabili facciate in vetro e acciaio, in piacevole contrasto con i tetti in tegole e rame della città vecchia. L’auto si diresse verso Kongens Nytorv, oltrepassò il Teatro Reale e Nyhavn, che brillava di una luce calda nel buio invernale, con tutti i suoi ristoranti e locali. Il vecchio quartiere a luci rosse. Louise non si capacitava del fatto che perfino nel gelo pungente di gennaio ci fossero persone che se ne stavano all’aperto, con le birre in mano, intorno alla grande Ancora Memoriale. Proseguì oltre l’Esplanaden, fino alla stazione di Østerport, dove il tassista rallentò un poco, cominciando a tenere d’occhio i numeri civici.

Louise non era mai stata a casa del suo superiore, perciò solo ora, scendendo dall’auto e incamminandosi verso il portone, constatò che Rønholt, da qui, poteva vedere le finestre dell’appartamento di Gefionsgade in cui era cresciuto suo padre.



«Io so che è successo qualcosa», disse ansante quando, raggiunto il secondo piano, si ritrovò davanti Rønholt in ciabatte e abiti da casa. «Lo conosci! Non gli passerebbe neanche per l’anticamera del cervello di abbandonare Charlie in strada e sparire così. E non si sarebbe perso quel concerto per niente al mondo. Era da mesi che aspettava di andarci. Dobbiamo diramare un avviso di ricerca!».

Ragner Rønholt la fece accomodare in soggiorno e andò a prendere il calice di vino che aveva lasciato accanto a un libro aperto sul tavolo della finestra a golfo. Dal salotto d’angolo si godeva la vista sui binari di Østerport. Se fosse stato giorno, con ogni probabilità si sarebbe potuta scorgere anche la Langelinie. Louise sapeva che Rønholt aveva sempre abitato qui, per un affitto irrisorio.

«Eik è adulto e vaccinato, e non sono passate nemmeno dodici ore da quando è sparito», disse lui, in tono paziente. «Ci manca solo segnalare la scomparsa di un membro del Dipartimento Investigativo. Dopo così poco tempo, poi».

Louise rifiutò cortesemente il bicchiere di vino che lui le offriva.

«Su, siediti», le disse Rønholt indicando il divano, mentre lei continuava a girare in tondo per il salotto, in preda all’inquietudine. «Per molti versi, mi fa piacere che vi siate trovati fra voi», riprese, quando si furono seduti l’uno di fronte all’altra, «anche se ovviamente la cosa mi crea certi problemi pratici all’interno del dipartimento. Eik è un valido investigatore e un brav’uomo. Del resto, ormai è da anni che lo conosco».

Louise lo sapeva, e provò una punta d’imbarazzo, perché evidentemente Rønholt credeva che lei si fosse precipitata lì perché era spinta da angosce amorose. «Guarda che la mia relazione con Eik non c’entra niente», protestò. «Gli è successo...».

«Non gli è successo niente», la interruppe lui, calmissimo. «Eik sa badare a se stesso. Certo, forse ci sono lati di lui che tu non conosci. Avrebbe dovuto parlartene, ma a quanto pare non l’ha fatto».

Louise si sentì attraversare da una specie di scossa. Si stava già pentendo di non aver accettato quel vino. «Lo so che in certi momenti si lascia sprofondare e ha bisogno di una mano per risollevarsi», rispose, orientando lo sguardo verso di lui. «Tu stesso mi hai mandata a raccattarlo quella volta in cui era ubriaco fradicio e non era in grado di presentarsi al lavoro. Ma oggi non c’è stato niente che sia andato storto. Era tutto come al solito. Siamo passati dal tuo ufficio. L’hai visto anche tu!».

«Quei giri che fa spesso capitano senza preavviso», spiegò Rønholt, sorseggiando pensierosamente il vino. «Quel lato di lui può essere difficile da gestire, ma bisogna accettarlo se si vuole far parte della vita di Eik Nordstrøm».

«Quindi secondo te avrebbe abbandonato l’ufficio in piena mattinata per andare ad attaccarsi alla bottiglia?», sbottò Louise. «E allora come mai è uscito con Charlie? Poteva benissimo lasciarlo in ufficio». Scosse la testa, esasperata dal fatto che lui non capisse. «Sono arrivata direttamente da Sydhavnen», riprese, rendendosi conto che i rimproveri non servivano. Meglio provare a persuaderlo. «Da Ulla non c’è. Lei non l’ha nemmeno visto. O almeno, così dice. Insomma, secondo me ti sbagli».

Senza aprire bocca, Rønholt si alzò, andò nell’ingresso a mettersi le scarpe, poi chiamò Louise e la pregò di seguirlo in cucina. «C’è una cosa che devi vedere», disse, aprendo la porta di servizio. Accese la luce, controllò di avere le chiavi con sé, poi cominciò a scendere.

L’appartamento si trovava in una bella palazzina di Østerbro, di quelle classiche, ma la scala di servizio non era molto diversa da quella della casa di Louise a Frederiksberg: la gente lasciava sui pianerottoli bottiglie vuote, scarpe, sacchi di patate e altri oggetti da tenere fuori dalla vista, tanto che a volte era difficile superare tutto quell’ingombro.

La luce si spense. Nel buio improvviso, Louise si fermò, udì voci e un televisore acceso all’interno di un appartamento. Rønholt scese a tentoni al pianerottolo successivo e riaccese la luce.

«Dov’è che andiamo?», chiese Louise, tentando di mantenere l’equilibrio sulla scala a chiocciola, ingombra e dai gradini stretti.

«Aspetta e vedrai», rispose Rønholt, proseguendo. Il mazzo di chiavi sferragliò, mentre lui si chinava per centrare la serratura della cantina. Un istante dopo, entrarono in un lungo corridoio. A sinistra c’era un asciugatoio con alcuni grossi lenzuoli stesi lungo i fili. Si sentiva odore di sapone, detersivo e polvere. Rønholt continuò ad avanzare. Più si addentravano nelle viscere dell’edificio, più l’aria sapeva di chiuso e stantio, e la polvere si attaccava alle pareti. Si sentiva il cigolio dei tubi del riscaldamento sopra la loro testa, il ronzio metallico delle lampade al neon, e lo scricchiolio della sporcizia sotto le suole. I rumori erano compressi fra le pareti strette, ma al tempo stesso riverberavano, come in una galleria sotterranea senza fine.

«E va bene, dov’è che andiamo?», ripeté lei, nel vederlo svoltare un angolo. La luce si spense di nuovo, e Rønholt sparì dalla vista. Lesta, Louise estrasse di tasca l’iPhone e inserì la modalità torcia. «Allora?».

«Dai, seguimi», disse lui.

La luce sfarfallò un paio di volte, poi si riaccese. Il forte chiarore dei neon abbagliò Louise all’istante.

In fondo al corridoio, svoltarono un altro angolo. Rønholt si fermò davanti all’ultima porta di assi scure nella lunga fila di cantine. L’aria era appesantita da un calore secco, e nella parte più interna del seminterrato ronzava una caldaia. Louise proseguì ancora per qualche metro e sbirciò nel vecchio locale della caldaia, dove si sentivano scattare le valvole. Intanto, Rønholt bussò sulla porta di legno mezza scrostata. «Eik! Sei qui?».

Louise tornò indietro e si fermò accanto a lui, a bocca aperta. «Pensi che si sia nascosto lì dentro?», chiese, guardando incredula il suo superiore.

Rønholt bussò di nuovo. «Allora, vieni fuori?», lo chiamò, ma con pacatezza, come se dovesse svegliare un bambino per mandarlo a scuola. Dato che non accadeva nulla, spinse la porta – che dava su una stanza oblunga e buia – e si fece da parte in modo da liberare il passaggio a Louise. Sul pavimento c’erano una torcia elettrica e un sacco a pelo steso su un materasso di gomma. Accanto, c’erano un posacenere pieno e un bicchiere vuoto. Sembrava la caricatura di una cella in cui era stata tenuta prigioniera una persona.

«Ma che diamine è questa roba?», esplose Louise.

«La tana del tuo ragazzo. È qui che si nasconde, quando gli serve un posto in cui nessuno può raggiungerlo. Fa così da diversi anni».

Louise si accovacciò a esaminare i mozziconi di sigaretta nel posacenere, ma non trovò nulla che facesse pensare che fossero recenti. Sul sacco a pelo c’erano polvere e briciole d’intonaco piovute dal soffitto.

«Ha le chiavi di questa cantina. Quando sta qui, gli porto qualcosa da mangiare e da bere, ma per il resto lo lascio perdere».

«Cioè, lasci che dorma qui?». Louise era confusa.

Rønholt uscì nel corridoio. «Lo lascio in pace», si corresse. «Abbiamo un accordo: se vuole staccare la spina, può nascondersi nella mia cantina, ma se la cosa dura più di tre o quattro giorni, vengo a ripescarlo».

«Ma perché? Io credevo che il posto in cui “si lascia sprofondare” fosse il locale di Ulla».

Rønholt annuì e si accinse a richiudere la cantina, ora che Louise aveva visto quel che doveva. «Di solito sì. Ma tutti noi sogniamo di avere un posto dove nessuno può trovarci, in cui ritirarci ogni tanto, no? Ecco, il sistema di Eik è questo. Sarà forse primitivo, ma funziona».

Louise scosse la testa. «Ma come fa con il lavoro?».

«Accumula talmente tanti straordinari che non riesce nemmeno a riscattare le ore di compensazione», rispose Rønholt.

Louise non ci capiva nulla, e soprattutto non riusciva a venire a capo del motivo per cui il suo superiore teneva Eik sotto la sua ala protettrice.

Rønholt si avvicinò all’interruttore fissato alla parete e lo premette con forza un paio di volte, poi si girò nuovamente verso di lei. «La scomparsa della sua fidanzata è stata un brutto colpo per lui», disse, incamminandosi lungo il corridoio delle cantine. «Non so fino a che punto tu sia al corrente di quella storia».

Louise ebbe una stretta al petto, ma annuì: sapeva bene che Eik era in barca sul Mediterraneo, quando all’improvviso la sua ragazza era sparita. Senza scendere troppo nei dettagli, lui le aveva raccontato che avevano appena avuto una lite, conclusasi con la sua decisione di tornarsene a Copenaghen da solo. Quando era arrivato a casa a Sydhavnen, aveva avuto notizia della disgrazia capitata ai suoi compagni di viaggio dopo che lui era partito: i due giovani con cui era in crociera – uno dei quali era il proprietario della barca da 10 metri – erano stati trovati annegati, sballottati dai flutti a poca distanza dallo scafo. Della ragazza non c’era traccia. I suoi effetti personali non erano più a bordo.

«Io credo che ad abbatterlo sia stato soprattutto il fatto di non sapere», riprese Rønholt. «E ovviamente anche il fatto di non essere rimasto lì a vegliare su di lei». Dopo che furono usciti, richiuse la porta delle cantine.

Mentre salivano la scala, d’un tratto Louise si sentì sopraffare da una violenta tristezza. Aveva appena cominciato a credere di conoscere Eik, e ora saltava fuori che lui viveva nell’infelicità. Si sentiva sconfitta a non essere in grado di renderlo felice e fargli dimenticare la perdita della fidanzata, se il suo fantasma era quello. Era esattamente lo stesso fardello che lei aveva portato per tanto tempo – il lutto per la morte di Klaus – ma nell’ultimo anno era finalmente riuscita a venirne a capo.

«Eik era nel dipartimento da poco, quando ha chiesto un permesso per viaggiare verso il Sud dell’Europa. In tutta onestà, ammetto che in seguito ho avuto qualche dubbio sull’opportunità di riprenderlo in servizio, ora che era personalmente coinvolto in un caso di persona scomparsa di competenza del dipartimento stesso», raccontò Rønholt. «Ovviamente l’indagine non è stata affidata a lui, ed è stata condotta come ogni altra». Rientrarono nell’appartamento, e lui chiuse a chiave la porta. «Più che altro, temevo che la sua posizione sarebbe stata indifendibile, se non fosse stato in grado di tenere a freno le emozioni. Ma ho constatato che erano invece una spinta potente per lui, tant’è vero che quando lavora a un caso, non molla mai. Con gli anni, abbiamo poi trovato un modo tutto nostro di affrontare i suoi momenti neri, quelli in cui gli serve una pausa. Lo tengo un pochino d’occhio, e finora la cosa ha funzionato benone».

«Certo, ma è evidente che questa non è una delle occasioni in cui gli serve una pausa», osservò Louise, andando nell’ingresso e preparandosi a tornare a casa. «È da parecchio tempo che in quella cantina non entra nessuno».

Il suo superiore era palesemente dello stesso avviso, a giudicare dalla ruga di serietà che gli era comparsa sopra le ampie sopracciglia. «In effetti non è più sceso là sotto, da quando ha conosciuto te», ammise. «Lo considero un buon segno. E a quanto pare stavolta non si è rifugiato qui».

«Gli è successo qualcosa», decretò Louise, uscendo sul pianerottolo e accingendosi a prendere commiato. Ed ebbe di nuovo quel formicolio di paura sottopelle, nel vedere Rønholt annuire.

«In effetti è piuttosto strano», ammise, e Louise ebbe l’impressione che finalmente si stesse rendendo conto della gravità della situazione. «E Ulla non l’ha visto?».

«Né sentito. Così dice, almeno».

E lì, di fronte a Rønholt, d’un tratto Louise non ebbe più dubbi: era accaduto qualcosa. Non era lei a vedere cose che non c’erano.

«Domani mattina emettiamo un avviso di ricerca», decise Rønholt, poi le chiese se fosse venuta in macchina o se volesse che lui le chiamasse un taxi.

«Preferisco andare a piedi», rispose lei, rendendosi conto di avere bisogno d’aria, anche se l’ora si era fatta tarda.





6





Il mattino seguente, prima ancora di scendere al piano di sotto per affidare Dina e Charlie a Melvin, Louise aveva già provato a telefonare a Eik un’infinità di volte, ma trovava soltanto il risponditore automatico che la invitava a lasciare un messaggio. Chiamò Rønholt per sentire se ci fossero novità, ma nemmeno lui aveva appurato alcunché, nel corso della nottata.

«Ho intenzione di far visita ai suoi genitori a Hillerød, prima di venire in ufficio», gli disse, spiegandogli che aveva trovato l’indirizzo sulle Pagine Bianche. «Tu li hai mai conosciuti?».

«Solo la sorella, Mie, ma mi pare che al momento si trovi in Africa. Metto in moto la trafila non appena arrivo alla centrale. Vedrò anche di accelerare il tracciamento del cellulare di Eik».



La villetta coi mattoni a vista era in fondo a una strada di case unifamiliari ai margini di Hillerød. Eik era andato a vivere da solo a diciassette anni, e da allora non aveva avuto molto a che fare con i genitori. Louise lo sapeva, perché gliel’aveva raccontato lui, ma ignorava se la cosa fosse dovuta a una lite o al semplice fatto di non essersi mai ambientato in quest’idillio residenziale.

Aveva telefonato dall’auto, scusandosi per il disturbo a quell’ora del mattino. Quando aveva spiegato che era della polizia di Copenaghen, il padre di Eik aveva assunto un tono quasi sdegnoso. Poi Louise aveva aggiunto che era una collega di Eik, e che lavoravano nello stesso ufficio, e a quel punto l’uomo aveva repentinamente cambiato atteggiamento, dicendole di presentarsi anche subito, perché la moglie aveva un appuntamento dal dentista per le undici, e prima di quell’ora li avrebbe trovati in casa entrambi.

La villetta sorgeva a ridosso della strada e aveva un ampio giardino sul retro, almeno a quanto poté vedere Louise mentre scendeva dall’auto e si avvicinava alla porta principale. Classica architettura anni Cinquanta. In alcuni giardini c’erano altalene, in altri aiuole curatissime. Pensionati e famiglie con bambini, dedusse Louise. Nulla che saltasse all’occhio. Le faceva strano immaginare che fosse proprio questo il posto in cui Eik era cresciuto e aveva scorrazzato. Suonò il campanello.

Il padre di Eik era alto, con spalle strette e capelli scurissimi. In comune con il figlio aveva gli zigomi pronunciati e la pettinatura tirata all’indietro, con la differenza che a lui non ne restavano più molti. La somiglianza le strappò un ampio sorriso quando tese la mano e lo ringraziò per avere accettato la sua visita.

«Si accomodi, si accomodi», disse con cordialità l’uomo, conducendola in salotto. «Faccia come se fosse a casa sua. Abbiamo appena preparato il caffè, ne gradisce una tazza?».

«Voglio sperare che non gli sia capitato niente», disse una voce angosciata, e sulla soglia della cucina apparve la madre di Eik. Aveva il braccio destro ingessato, perciò tese a Louise il sinistro, e le strinse a lungo la mano, scrutandola. «Ma lei è quella con cui Eik abita da un po’, giusto?», le chiese, mollando la presa. «Sa, non è che si faccia vivo spesso, ma l’ultima volta che l’abbiamo visto ci ha raccontato di lei. E di suo figlio, anche».

Louise annuì e confermò che Jonas ed Eik andavano molto d’accordo.

Il salotto aveva uno stile tutto diverso da quello che ci si sarebbe aspettati vedendo la casa dall’esterno: asiatico, con una gran quantità di cuscini, ornamenti, dorature, statuette del Buddha e gradazioni di rosso. C’erano due divani – uno a tre posti e uno a due – una poltrona e un tavolino, il tutto immerso in un lieve e gradevole profumo d’incenso. D’un tratto Louise si vergognò di essere stata tanto svelta nel lanciare un giudizio su questo quartierino. Sapendo che Eik era stato chiamato così in onore del cantante degli Steppeulvene, avrebbe dovuto intuire che i genitori erano un tantino alternativi.

Mentre la facevano accomodare sulla morbida poltrona accanto alla finestra e le porgevano una tazza di caffè, cercò d’immaginare quando Eik avesse raccontato della loro convivenza. Di recente o no?

«Mi auguro che non si sia cacciato in guai seri», disse il padre, seguendo le orme della moglie. «Sappiamo bene che in certi periodi fa fatica a dedicarsi al lavoro».

«Ma Bent, sono cose di tanto tempo fa, quand’è scomparsa la ragazza».

«Non sappiamo dove sia», li interruppe Louise, prima che approfondissero l’argomento della ex fidanzata del figlio.

«Be’, ma si sa, che ogni tanto sparisce», replicò il padre. «Per il resto ha ragione Henni, la cosa è cominciata con quella disgrazia, laggiù...».

Sul davanzale interno della finestra c’era una foto di Eik ai tempi della scuola. I capelli erano più lunghi di adesso, gli arrivavano quasi alle spalle. Portava una camicia che sembrava militare, lo sguardo era un po’ spento, come se si stesse annoiando e si fosse messo in posa solo per obbligo, nell’atelier del fotografo. «Date certe circostanze della scomparsa di Eik, preferiremmo assicurarci che non gli sia capitato qualcosa», disse Louise, cercando di pesare bene le parole, in modo da far capire loro la gravità della situazione senza però angosciarli troppo. «Perciò vorrei chiedervi, in primo luogo, se abbiate avuto contatti con lui, dopo il mezzogiorno di ieri».

Entrambi scossero la testa.

«Sapete se avesse qualcosa in programma?».

«No», rispose la madre. «Ma non è che ci tenga al corrente di queste cose».

«Comunque, non è passato tanto tempo dall’ultima volta che ha fatto un salto qui da noi», aggiunse Bent. «Cosa sarà, due o tre mesi?». Guardò la moglie, che si era seduta come un Buddha sul divano.

«Sì, suppergiù. In ogni caso, prima del tuo compleanno, perché aveva portato quella bottiglia di porto».

Louise non era a conoscenza che Eik fosse venuto a trovare i genitori da quando abitava con lei. Le sarebbe piaciuto accompagnarlo. «In sostanza, non avete idea di dove possa essere. Forse vostra figlia sa qualcosa?».

La donna raccontò che Mie era in Sierra Leone con un’amica che lavorava per Save the Children. «Torna in Danimarca fra un mese, ma ovviamente non è escluso che si siano sentiti. Glielo chiederò. Telefona sempre ogni due o tre giorni, quando è all’estero».

«O magari puoi provare a telefonarle tu», suggerì il marito.

«Lo sai che il suo cellulare non funziona, laggiù», gli ricordò lei.

«Be’, ma va benissimo se glielo chiedete quando chiama lei», si affrettò a dire Louise.

«Per il resto, voi come state?», chiese la madre di Eik. «Abitate a Frederiksberg, giusto?».

Louise annuì. Stava per dire che le sarebbe piaciuto se fossero andati a trovarli, un giorno o l’altro, ma si trattenne: meglio lasciare che fosse Eik a invitarli. Li ringraziò del tempo che le avevano dedicato, poi si alzò e promise di farli contattare non appena Eik fosse ricomparso.





7





«Ieri sono state prelevate ventimila corone dal suo conto alla Arbejdernes Landsbank di Vesterbrogade», la informò Rønholt appena dopo le dieci e mezzo, quando Louise si presentò al dipartimento. Era seduto alla scrivania e davanti a sé aveva un estratto conto. «È una delle filiali che consentono ancora prelievi allo sportello».

«Ma è una follia assoluta! Cosa se ne fa di una somma del genere?», esplose Louise, sgomenta. Batté le mani sulle guance per riscaldarle, si soffiò il naso, poi svolse la sciarpa e sbatté il cappotto sulla sedia dei visitatori. Prima di venire alla centrale era passata da Frederiksberg per lasciare giù la macchina e prendere la bicicletta, in modo da non pagare il parcheggio per tutta la giornata.

«Il prelievo è avvenuto alle 11,52», riprese Rønholt. Uno dei motivi per cui Louise nutriva un grande rispetto per lui era l’abitudine di tenere sulla scrivania uno o due casi di cui occuparsi di persona. Ovviamente era a conoscenza di tutte le indagini alle quali lavorava il suo dipartimento, ed era costantemente aggiornato sugli sviluppi di tutte quelle che non erano sotto il suo controllo diretto, ma ora aveva deciso che del caso di Eik Nordstrøm se ne sarebbe occupato lui, insieme a Louise.

«Quindi qualcuno gli ha rubato la carta di debito e gli sta svuotando il conto», concluse lei, sedendosi. «L’hai fatta bloccare?».

Rønholt scosse la testa. «Non possiamo sapere se sia stata rubata, o se sia stato lui stesso a prelevare quei soldi».

«Ventimila corone? Era sceso a prendere le sigarette!».

«Due settimane fa c’è stato un prelievo di diecimila corone. In generale pare che prelevi somme piuttosto grosse ogni volta che va in banca. E che non paghi mai niente con la carta».

Louise lo osservò per un istante e capì che, se Rønholt muoveva cielo e terra già in questa prima fase dell’indagine, evidentemente era tanto preoccupato quanto lei, e la cosa la raggelò. «Andiamo subito alla banca», lo interruppe, prendendo il cappotto. «Voglio proprio vedere i filmati delle telecamere di sorveglianza».

Rønholt annuì e si alzò. Fece capolino nell’anticamera dell’ufficio e chiese alla segretaria, Hanne, di telefonare all’Arbejdernes Landsbank per pregare il responsabile della sicurezza di preparare i filmati in questione.

«E i tabulati del cellulare? Li abbiamo già chiesti?», fece Louise, uscendo.

«Sì, ma non è ancora arrivato niente».



«La cassiera che ha servito Eik Nordstrøm si chiama Birgitte», spiegò il direttore di filiale, dopo averli accolti. «Conosciamo personalmente molti nostri clienti, ed è ovvio che ci preoccupiamo, quando arriva la polizia con un mandato», continuò, accompagnandoli fino a un ufficio sul retro.

«Avremmo bisogno di parlare con lei e visionare i filmati delle telecamere», disse Rønholt, senza specificare il motivo per cui era tanto importante.

Il direttore di filiale si fermò sulla soglia, si rivolse a una biondina dai capelli corti e le fece cenno di avvicinarsi.

«Sì, in cassa c’ero io, ieri, quando è arrivato il signore», disse Birgitte, guardando con aria perplessa prima l’uno e poi l’altra.

«La somma prelevata era piuttosto grossa», esordì Louise, non appena la porta fu chiusa.

Birgitte annuì. «Ma non è insolito. Ha sempre chiesto grosse somme in contanti, che durassero per un lungo periodo. Abbiamo diversi correntisti che non amano usare la carta di debito per i loro pagamenti».

Louise non ci aveva mai fatto caso, ma ora che la bancaria glielo diceva, si rese conto che in effetti era vero. E a conti fatti non la sorprendeva il fatto che Eik fosse un oppositore dei pagamenti con carta, allo stesso modo in cui era un oppositore degli SMS: se volevi contattarlo, dovevi telefonare; se gli servivano soldi, veniva in banca.

«Dunque non sospettate che altri abbiano avuto accesso al suo conto?», chiese Rønholt.

«No. Ho stampato una lista dei movimenti: i prelievi sono avvenuti tutti in questa filiale». Birgitte porse il foglio ai due poliziotti.

La prima cosa che colpì lo sguardo di Louise fu il saldo disponibile: poco più di 1,3 milioni.

Birgitte notò la sua espressione. «Non spende molto, perciò negli anni ha accumulato una certa somma. Eik Nordstrøm è nostro cliente dal 1989, e rifiuta tutte le nostre offerte d’investimento».

Louise ebbe la sensazione di aver travalicato un confine invisibile, sbirciando nelle finanze private di Eik senza che lui lo sapesse. Di soldi non avevano mai parlato. Non ce n’era mai stato motivo.

«Le è parso ansioso, quand’è stato qui, ieri?», chiese Rønholt. «Nervoso, o diverso dal solito?».

Birgitte rifletté e scosse la testa, come se non avesse ben capito dove volesse andare a parare con quella domanda. «Mi è parso un po’ di fretta. Di solito resta a fare due chiacchiere, quando non abbiamo molti clienti in filiale, ma ieri è uscito subito».

«Era da solo?», la interruppe Louise. Non riusciva a far quadrare tutte le cose che udiva. L’inquietudine esplose con nuova forza, insieme a una grande perplessità: cosa diamine era accaduto?

Si fece da parte per lasciar passare il direttore di filiale, tornato ad annunciare che si era fatto inviare sul suo computer le registrazioni delle telecamere di sorveglianza. Si sedette alla scrivania e aprì uno dei filmati.

«No, non mi pare che si fosse fatto accompagnare da qualcuno», disse la cassiera.

«Erano le 11,50, giusto?», chiese il direttore, facendo posto dietro la scrivania in modo che anche gli altri potessero vedere.

«Riproduca il filmato a partire dalle 11,45», disse Rønholt, accomodandosi gli occhiali.

Louise si avvicinò e si sporse in avanti, convinta – nonostante tutto – di conoscere Eik a tal punto da riuscire a capire se si sentisse minacciato o sotto pressione. Certo, nelle ultime ventiquattr’ore aveva cominciato a dubitarne, ma in quel momento aveva solo voglia di vederlo, vedere che era vivo, e che era stato proprio lui a prelevare quei soldi.

Nell’inquadratura si vedeva l’ingresso della banca e due casse, con Birgitte seduta in quella a destra. Uno dopo l’altro, i clienti andavano agli sportelli a effettuare le loro operazioni. Sullo sfondo c’era una ragazza seduta a una scrivania a perforare documenti che poi riponeva nei raccoglitori ad anelli. Una giornata di lavoro di routine, niente d’insolito, neppure pochi istanti dopo, quando entrò in scena Eik.

Louise rimase senza fiato nel vederlo prendere il numerino all’eliminacode e mettersi in attesa, con le dita irrequiete che continuavano ad arrotolare e srotolare il talloncino. Non sembrava del tutto presente mentalmente, ma nemmeno nervoso o sotto pressione. Al suo turno, aveva sfilato il portafogli dalla tasca posteriore dei pantaloni e si era appoggiato alla mensola dello sportello.

La procedura era rapida: si era fatto consegnare le banconote, aveva riposto il portafogli nella stessa tasca, si era passato una mano fra i capelli e se ne era andato. Pareva che non si fosse fatto accompagnare da nessuno, ma ovviamente Louise non poteva escludere che qualcuno lo avesse aspettato fuori. L’unica cosa certa era il dolore che aveva provato nel vederlo. E il senso di confusione crescente: sembrava una normalissima operazione bancaria, il comportamento di Eik non faceva minimamente pensare che avesse intenzione di darsi alla macchia.

Per il momento, questa era l’ultima traccia di lui: era uscito dalla banca alle 11,54.



«Non ne abbiamo ricavato granché», constatò Rønholt, abbottonandosi il cappotto e infilandosi i guanti. Avevano appena ringraziato i bancari per la visione del filmato, e ora si trovavano di nuovo sul marciapiede di Vesterbrogade. «Ma cosa diamine gli è preso?».

Louise non rispose. D’improvviso l’intera faccenda le dava una sensazione quasi violenta: le era toccato invadere la sfera privata di Eik, e avrebbe di gran lunga preferito non farlo. Prima la cantina della palazzina di Rønholt, della quale lei aveva sempre ignorato l’esistenza, e adesso quest’altra scena? Cercò di tenere a distanza le emozioni e ragionare lucidamente. Era stato lui a proporre il concerto di Nick Cave. Poi tutt’a un tratto aveva cambiato programmi, abbandonando Charlie e lei, e non presentandosi all’appuntamento. Però era passato dalla banca a prelevare una piccola fortuna. Non aveva alcun senso. Meglio riesaminare l’intero corso degli eventi, partendo dall’inizio. «Devi venire a Sydhavnen a parlare con Ulla», disse. «Se sa qualcosa, a me non lo dirà di certo».

Rønholt infilò le mani nelle tasche del cappotto imbottito e s’incamminò, pensieroso, con lo sguardo sul marciapiede, come se stesse prendendo in esame varie ipotesi. Poi annuì. «Non credo che con me sarà più disposta a parlare, ma hai ragione, vale la pena provare», ammise.

Louise diede per scontato che anche lui fosse rimasto impantanato nel suo stesso ragionamento: i conti non tornavano. Era quasi una scena di quotidiana normalità, quella di Eik che entrava in banca. Ormai era arrivata al punto di cominciare a sospettare che fosse stato rapito. Tramortito e portato via. Aveva già contattato tutti gli ospedali di Copenaghen, per sentire se fosse caduto per strada o se fosse stato investito da un’auto, ma non c’erano sinistrati non identificati.

Appena prima di scomparire, Eik era ben deciso a continuare a vivere con lei. Forse le erano sfuggiti alcuni segnali contrari? Eppure era innamoratissimo, e lei aveva sentito chiaramente la passione con cui l’aveva baciata ieri, quando Rønholt li aveva sorpresi. Non capiva. Era assurdo che fosse sparito senza lasciare traccia. E Nick Cave, poi...

Lungo il tragitto, Rønholt telefonò a Svendsen per dirgli che gli serviva un’auto. Quando arrivarono alla centrale, il direttore del parco macchine aveva già compilato il registro e preparato le chiavi di un’auto civetta. Li accompagnò fino alla terza fila di veicoli e porse le chiavi a Rønholt, ma Louise le arraffò e si sedette al volante.

Davanti al locale di Ulla c’era un camion di rifornimento di birra, perciò Louise parcheggiò un poco oltre, lungo la strada. Durante il tragitto aveva convenuto con Rønholt che, nel caso in cui non fossero riusciti a ricavare altro da Ulla, avrebbero coinvolto nell’indagine altri colleghi, e a quel punto Louise si sarebbe fatta da parte. L’aveva proposto lei stessa, rendendosi conto che non sarebbe stata in grado di proseguire: le emozioni l’avrebbero dominata del tutto, impedendole di mantenere un approccio professionale. Eik era scomparso da poco più di ventiquattr’ore, e la cosa non era poi così allarmante, considerando che si trattava di un uomo di quarantadue anni, ma l’inquietudine aveva preso posto in ogni cellula del corpo di Louise, che doveva fare uno sforzo enorme per evitare di lasciarsi trascinare fino al punto di rottura. «Parlale tu», disse a Rønholt, seguendolo verso la porta del locale, dove un omone tatuato fino al collo camminava all’indietro tirando un carrello di cassette di birra vuote. «Magari è meglio se aspetto qui fuori». Era molto raro che Louise si tirasse indietro, ma nell’atteggiamento di Ulla c’era qualcosa che le faceva perdere la pazienza, e già adesso faticava a tenere a bada le emozioni.

«Preferisco che ci sia anche tu», disse Rønholt. «Quattro orecchie sono meglio di due».

Ulla era in fondo al locale, accanto a una porta aperta, che con ogni probabilità era quella del magazzino. L’ambiente era freddo e buio, con uno squallido odore di avanzi di birra, mozziconi di sigaretta e pastiglie da orinatoio. I posacenere erano impilati sul bancone, in attesa di finire in lavastoviglie.

Ulla venne verso di loro. «Siete qui per Eik?», chiese, salutando Rønholt con una stretta di mano. Si conoscevano, era chiaro. Louise non ne fu sorpresa, benché lui non gliel’avesse mai detto. Si avvicinò e si piazzò accanto a lui.

«Non capiamo che fine abbia fatto», esordì diplomaticamente Rønholt. Poi chiese a Louise: «Erano circa le undici di ieri, quand’è uscito dall’ufficio, giusto?».

Louise annuì. «Poco dopo, direi. Ma, come cercavo di dire ieri sera, quando sono venuta qui, non c’è niente che faccia pensare che sia una delle sue solite sparizioni».

Lo sguardo di Ulla era eloquente: anche lei era preoccupata, di sicuro aveva provato a rintracciare Eik non appena Louise era uscita dal locale. Bastava guardare la sua postura per capire come si sentisse: aveva incrociato le braccia e si massaggiava distrattamente i gomiti. «Ma io non ho mai detto che fosse “una delle sue solite sparizioni”», si schermì. Con uno scatto della testa, gettò all’indietro i capelli corvini. Aveva una sua bellezza, constatò Louise. Un po’ grossolana, con una corporatura robusta, ma non grassa. Sembrava più giovane ora che, al posto degli abiti da lavoro neri e blu, portava un paio di pantaloni militari oversize e una camicetta bianca e non aveva più quel trucco pesante. «Ho solo detto che è uno di quegli uomini a cui non piace dover rendere conto a qualcuno».

«E infatti non siamo qui per chiedergli “conto” di niente», puntualizzò Louise, sforzandosi di dominarsi. «È ufficialmente una persona scomparsa, e appena prima di sparire ha prelevato una grossa somma in contanti. Cerca di collaborare un pochino, dai».

«Senza giri di parole, siamo preoccupati per lui», mediò Rønholt. «Stiamo cercando qualunque indizio che possa spiegare il suo comportamento. Presumiamo che sia solo, ma non ne abbiamo la certezza. Non è in nessuno dei posti che ci vengono in mente. Tu hai qualche suggerimento?».

Ulla si passò le mani tra le folte chiome e flesse le ginocchia fino ad appoggiare i carnosi glutei a un tavolo. «Di solito, quando sparisce, viene qui», disse, come se solo ora si stesse rendendo conto della gravità della situazione. Fece un cenno della testa verso il retro del locale. «A parte quando si chiude nel suo posto segreto, quello che voi sapete».

Louise tentò di dissimulare la sorpresa, che di sicuro le si leggeva in faccia, nel sentire che Ulla era al corrente della cantina.

«Ma a parte questo non saprei», continuò la ristoratrice, posandosi le mani sui fianchi. «Non lo sento granché, da quando ha traslocato in centro. Una volta veniva a cena qui un paio di volte alla settimana».

“Traslocato in centro?”. A Louise quasi sfuggì un sorriso: davvero Ulla faceva tanta fatica ad accettare che Eik abitasse con lei?

Rønholt si scusò e si mise in disparte per rispondere al cellulare, lasciando sole le due donne. Louise infilò le mani in tasca e si accinse ad allontanarsi, ma Ulla riprese la parola: «Ti vuole bene». Dalla sua espressione non si capiva se la cosa le facesse piacere o se la sua fosse una semplice constatazione. «Gli fa bene avere...».

Fu interrotta da Rønholt, che tornò verso di loro, alzando la voce al telefono. «I beg your pardon?», disse, guardando Louise, scostando una sedia e accomodandosi. Gli era tornata quella ruga sulla fronte. Poco dopo, concluse la telefonata. «Questa è proprio bella! È in Inghilterra. A quanto pare sta smaltendo una sbronza nella guardina di chissà quale paesino fuori Bristol».

«Bristol?», disse Ulla.

«Ma cosa cazzo ci fa, laggiù?», sbottò Louise.

Rønholt si accigliò. «Francamente non ne ho idea, ma lo rivoglio qui», disse, in tono risoluto. «A quanto pare, il cretinetto ha fatto un gran casino, ostacolando un’indagine della polizia inglese, e come se non bastasse ha cercato di far credere agli inquirenti che fosse stato il nostro Dipartimento Investigativo a inviarlo là. Ha anche provato a convincerli a lasciargli consultare il dossier della vittima, sostenendo che fosse una persona scomparsa, e che il caso fosse stato affidato a lui».

«Vittima? In che senso? Che io sappia, non ha alcuna indagine aperta a Bristol», disse Louise, perplessa, seguendo Rønholt che la conduceva verso l’uscita.

«Adesso ci pensi tu, e vai subito a prelevarlo», disse lui, senza rispondere alla domanda. «Vai a casa a prendere il passaporto, intanto io dico a Hanne di procurarti un volo, così puoi andare dritta all’aeroporto».

«Neanche per sogno!», sbottò lei. «Posso anche sorvolare sulla volta in cui mi hai spedita qui a raccattarlo dal pavimento, ubriaco marcio, ma col cavolo che prendo un aereo per l’Inghilterra per rimediare ai suoi pasticci». Ma poi sentì lo sguardo di Ulla su di sé, da dietro il bancone, e drizzò la schiena. «E va bene, vado a prelevarlo», disse in tono di resa. «Ma ai genitori telefoni tu, per dire che l’abbiamo trovato».





8





La trasvolata era stata rapida, e ora Louise scese dal taxi in un piccolo parcheggio con una staccionata verniciata, davanti al carcere di Nailsea. Per un istante rimase ferma a osservare l’edificio giallo a un piano solo, in mattoni a vista, con la targa che indicava gli orari di visita. Sembrava una cittadina abbandonata, nonostante le luci nelle villette assiepate dietro il commissariato.

Durante il tragitto dall’aeroporto di Bristol, Louise aveva sfoderato l’intero arsenale delle proprie emozioni, dal sollievo alla rabbia, passando per tutte le gradazioni intermedie. Non ci capiva niente, non aveva idea di cosa aspettarsi al suo arrivo, né di cosa dire a queste persone. Pensava solo a riportare a casa Eik.

A destra dell’ingresso c’erano cumuli di ghiaia lasciati da un cantiere stradale, e Louise dovette fare l’equilibrista su un’asse di legno per raggiungere la porta e constatare che era chiusa a chiave. Si guardò intorno in cerca di un campanello, ma proprio in quel momento si accese la luce nella guardiola e un uomo alto, in jeans e camicia da uniforme, venne ad aprirle.

«Ian Davies», si presentò, reggendole la porta. «La ringrazio di essere venuta così in fretta. Di norma non tratteniamo nessuno per più di un paio d’ore, poi lo rilasciamo o lo mandiamo a un commissariato più grosso. Stavolta, però, abbiamo dovuto fare un’eccezione». L’agente dimostrava fra i quaranta e i cinquant’anni, biondo rossiccio, occhi verdi, con una magrezza nervosa che faceva pensare che fosse uno di quei maniaci della corsa, sempre in allenamento per la maratona successiva. Certo, correva anche Louise, per tenersi in forma e avere un fisico forte, in buone condizioni, ma le maratone – mezze o intere – erano ormai diventate qualcosa che ogni piccolo dirigente del settore privato si sentiva in dovere di mettere in curriculum, e Louise non riuscì a trattenere un sorriso nel ripensare a quella volta in cui Eik le aveva chiesto se sapesse quale fosse la cosa che contava di più, per un corridore. Lei aveva risposto che era la respirazione, o qualcosa del genere, ed Eik aveva ribattuto che era ancora più importante scrivere su Facebook che si era appena tornati dal giro di corsa.

Tese una mano per salutare, e il rosso gliela strinse con saldezza, riprendendo a parlare, con quel suo inglese in cui le parole scivolavano l’una sull’altra. «Data la natura del caso in cui è implicato l’arrestato, abbiamo deciso di trattenerlo».

“Implicato?”, pensò Louise, tentando di non dare a vedere quant’era confusa. Da quel che le era parso di capire, Eik era stato sbattuto in cella per ubriachezza molesta. E ancora non aveva idea di come mai fosse ricomparso all’improvviso nel Sud-ovest dell’Inghilterra. Seguì l’agente al di là delle pareti in vetro della guardiola deserta, fino alla fine di un corridoio, dove c’era un’ampia porta con una finestrella in vetro antiproiettile. Quando i due battenti si richiusero alle loro spalle, il forte scatto della serratura riverberò fra le pareti. «Scusi, mi faccia capire con precisione il motivo per cui il mio collega si trova qui», disse, seguendo l’agente in una stanzetta che aveva tutta l’aria di essere quella in cui venivano messi a registro gli arrestati. C’erano file di foto segnaletiche e schede d’impronte digitali. Lo spazio era angusto, bisognava contorcersi per oltrepassare la macchina fotografica e la seggiola spinta contro la parete. C’era un bancone con un lavandino, un tampone e un barattolo d’inchiostro in polvere, chiuso da un coperchio in plastica. L’ambiente era quantomeno spartano, eppure Louise si sentì un po’ fuori posto, in jeans, maglietta e scarpe da ginnastica.

Da qualche parte una porta sbatté, e poco dopo si sentirono passi in corridoio. Da dietro l’angolo apparve una poliziotta in uniforme, con capelli dal taglio scalato che ricadevano sulle spalle, che posò sul bancone un sacchetto con il logo di una pizzeria e si presentò a Louise. «Sheila Jones. Le hanno già offerto il caffè?».

«Non ne abbiamo ancora avuto il tempo», le rispose Ian Davies, aprendo il sacchetto per vedere cos’avesse comprato.

Louise, alzando appena la voce, chiese nuovamente il motivo dell’arresto di Eik Nordstrøm e le ragioni per cui si era preferito trattenerlo a Nailsea, anziché seguire la procedura.

«Dorme ancora?», chiese Sheila Jones, rivolta al collega, che stava pescando qualcosa dal sacchetto. Nessuno dei due si prese la briga di rispondere alle domande di Louise.

«Posso vederlo?», insistette lei, guardando prima l’uno e poi l’altra.

Fu Sheila Jones a prendere il mazzo di chiavi e invitarla a seguirla. Aprì la porta del vano adiacente, un breve corridoio dalle pareti gialle che, alla forte luce al neon, avevano un’aria malsana e squallida. Lungo un lato c’erano due robuste porte in metallo dipinte di blu. La donna si avvicinò a quella più lontana dall’ingresso, spinse di lato lo sportello della finestrella e fece cenno a Louise di raggiungerla.

Sulla branda c’era Eik, vestito di tutto punto, con i capelli che gli coprivano la metà superiore del viso. Era visibilmente privo di sensi. Un braccio sporgeva dal materasso e penzolava mollemente.

“Cosa diamine sta succedendo, qui?”, pensò Louise. Ma subito si rattristò, e non tanto per la misera condizione di Eik, quanto per il fatto di non avere ancora la minima idea di ciò che era accaduto prima che lui finisse in una guardina in Inghilterra.

«Non abbiamo ancora avuto modo d’interrogarlo», disse Sheila Jones. Poi spiegò che era stata lei a effettuare l’arresto, nelle primissime ore del mattino precedente. «Il suo collega era molto sfrontato, addirittura rabbioso, mentre lo portavamo qui, ma non potevamo fare altrimenti: si rifiutava di spiegare la sua presenza sul luogo del delitto, e continuava a dire che non potevamo vietargli l’accesso alla casa, perché era qui per conto della polizia danese, per un caso di persona scomparsa, a cui lavorava il vostro dipartimento». Fece una breve pausa, come incerta su quante informazioni condividere. «Si reggeva a malapena in piedi, tanto era ubriaco», disse infine.

«Casa?», chiese Louise. «Che casa sarebbe, quella alla quale voleva accedere?».

Dopo le due celle c’era una robusta porta a sbarre che bloccava il resto del corridoio. Al di là di essa, una terza cella e una piccola nicchia con una certa quantità di biciclette ammassate, come in un ufficio oggetti smarriti.

Sheila seguì lo sguardo di Louise. «Qui a Nailsea, generalmente, dobbiamo occuparci di taccheggi, vandalismo minorile e furti di biciclette», spiegò. «Non capita spesso di affrontare un crimine grave come quello dello scorso fine settimana».

Louise rispose che non le interessava il tran tran quotidiano del commissariato di Nailsea: voleva sapere quando sarebbe stato rilasciato Eik, in modo da poterlo riportare a Copenaghen. E cos’avesse combinato sul luogo di un delitto in Inghilterra.

«E difatti ci sono stati solo due omicidi da quando sono venuta ad abitare qui, trentadue anni fa», continuò Sheila, ignorando la domanda. «Il primo è stato quando uno psicopatico ha ammazzato il vicino di casa, e il secondo durante una lite al pub: due tizi sono venuti alle mani, e uno è caduto malamente. Non abbiamo mai avuto un omicidio come quello dello scorso fine settimana, e quindi ovviamente abbiamo chiesto assistenza a Bristol».

«Omicidio?», sbottò Louise. «Eik Nordstrøm si occupa di persone scomparse, lavora nella polizia danese. Io sono la sua superiore, e posso assicurarle che non gli verrebbe mai in mente d’introdursi in un’abitazione e inquinare la scena di un crimine. Sarà senz’altro un malinteso».

Sheila Jones non rispose nemmeno stavolta, ma non era necessario: il suo sguardo era assai eloquente. Non c’era nessun malinteso. Louise fece un respiro profondo, mentre tutta la forza che aveva appena chiamato a raccolta svaniva piano piano. Se Eik si era introdotto nel luogo di un delitto mentre la polizia stava ancora lavorando, doveva essere mosso da ragioni dannatamente valide, oppure era completamente uscito di cervello. «Forse è meglio se lei mi spiega cos’è capitato prima di quest’arresto», disse, con tutta l’autorità che riusciva a incarnare.

La donna la guardò, come se soltanto in quel momento si stesse rendendo conto che la collega non era ancora stata informata sull’intero corso degli eventi. «Ebbene», cominciò. «È stato contattato ieri mattina, quando il suo nome è spuntato in...».

«Cominciamo dall’inizio», la interruppe Louise, facendo un cenno verso la porta. «Usciamo e sediamoci. Vorrei anche sapere di che indagine si tratta, e di cosa si sarebbe reso colpevole il mio collega, secondo le vostre accuse». Per un istante meditò di telefonare a Rønholt, ma decise di aspettare di sentire cosa fosse accaduto.

Tornarono nell’ufficetto, dove Louise si vide offrire una fetta della pizza del sacchetto, e una tazza di caffè istantaneo. Solo ora si rese conto che non mangiava nulla dal giorno prima. Finché era a caccia di Eik, non era esattamente il cibo a occupare i suoi pensieri. Poi lui era stato ritrovato, e da allora tutto era proceduto con grande rapidità. Hanne, fulminea, l’aveva fatta imbarcare su un volo Easyjet per Bristol, dunque non c’era stato il tempo di mettere qualcosa sotto i denti, neppure in aeroporto. In questo momento, più che altro, le sarebbe servita una sigaretta, ma considerando che non era una fumatrice, accettò con gratitudine la fetta di pizza bisunta.

Ian Davies era alla scrivania a parlare al telefono. Quando ebbe concluso la chiamata, venne a sedersi insieme a loro. «Stanno tornando», disse a Sheila. «Abbiamo mandato una squadra a cercare l’arma del delitto, che però non è ancora saltata fuori», spiegò a Louise, come se, dalle poche informazioni che le erano state fornite finora, fosse stata in grado di farsi un’idea generale della situazione.

Louise lanciò un’occhiata perplessa a Sheila Jones, la quale cominciò a raccontare: «Sabato pomeriggio, una donna di nome Sofie Parker è stata uccisa con un’arma da fuoco in casa sua, appena fuori Nailsea. Lo sparo è partito dal giardino, ma non c’è traccia dell’assassino... e, come dicevamo, nemmeno dell’arma. La polizia di Bristol sta compiendo gli esami balistici, gli esiti arriveranno in settimana. Con ogni probabilità si tratta di un fucile da caccia».

«Ma cosa c’entra Eik Nordstrøm?», la interruppe Louise. Il nome della vittima le suonava nuovo, e non ricordava che al dipartimento ci fossero casi legati a queste regioni.

«Il suo nome è emerso quando siamo venuti a conoscenza del fatto che la donna fosse danese. Ci siamo procurati il suo certificato di battesimo e, dato che non troviamo un movente, abbiamo fatto una ricerca sul suo cognome da nubile, così abbiamo scoperto un vecchio avviso di ricerca nei suoi confronti», rispose Sheila Jones. «Sulla denuncia di scomparsa, Eik Nordstrøm figurava come persona da contattare. Ma non c’era scritto da nessuna parte che lavorasse presso la polizia di Copenaghen e fosse implicato nel caso. L’abbiamo contattato unicamente in relazione al suo rapporto personale con la vittima. Perciò era naturale che ieri, al suo arrivo, non potessimo concedergli l’accesso al luogo del delitto». Fissò intensamente Louise, come per assicurarsi che capisse che non stavano remando contro la polizia danese.

«Nel corso della notte, ha riprovato a introdursi nella casa e si è messo a schiamazzare in strada», continuò Ian Davies. «Era convinto che il marito della donna fosse lì, e voleva che gli aprisse la porta. Ma l’uomo non era lì, e neppure la figlia. È andata a finire che i vicini si sono svegliati e hanno telefonato a noi».

«Dicevate che il cognome da nubile era danese. Quanti anni aveva la donna?», chiese Louise. All’improvviso aveva un inquietante presentimento sull’origine dell’intera faccenda.

Fu Ian Davies a rispondere. «Si tratta di Sofie Bygmann, quarantaquattrenne, scomparsa quasi diciotto anni fa, durante un viaggio in barca nel Mediterraneo. Le dice qualcosa?».

Spinse un faldone verso Louise, che annuì piano. Era la ragazza di Eik. Sentì il diaframma contrarsi. In quel momento, aveva una gran voglia di voltare le spalle a tutto quanto e sparire.

Prese il faldone ma non lo aprì.

«Quattro anni dopo», riprese Ian, con un cenno del capo verso i documenti sul tavolo, «Sofie Bygmann si è sposata con Nigel Parker».

«Tenga presente che la Gran Bretagna è una nazione nella quale è facile scomparire», aggiunse Sheila Jones. «A differenza di molti Paesi europei, qui non abbiamo il codice fiscale, e si stima che da noi abiti circa mezzo milione di stranieri non registrati da nessuna parte, perciò nessuno si è accorto che la donna si era stabilita qui».

Louise ascoltava con un orecchio solo. Probabilmente Eik, mentre scendeva in tabaccheria, aveva ricevuto la telefonata che gli aveva fatto passare di mente ogni altra cosa.

«C’è un periodo di qualche anno sul quale non riusciamo a trovare informazioni», riprese Sheila Jones. «Dunque non è ancora chiaro dove si trovasse la donna in quel periodo. Il marito ci dice che, quando l’ha conosciuta, era in Inghilterra da circa sei mesi. Solo in seguito sono venuti a stare qui a Nailsea. Lui, essendo ottico, ha aperto un’occhialeria».

«Cos’è successo nel giorno in cui è stata uccisa?», chiese Louise, ancora senza guardare il vecchio faldone sul tavolo.

«In effetti è difficile a dirsi», rispose Sheila Jones. «Né la figlia né il marito hanno notato niente d’insolito. Erano rincasati tutti quanti, come sempre, e lui ci dice che la moglie era in cucina a preparare la cena, quando tutt’a un tratto un proiettile ha trapassato la finestra e l’ha uccisa». Tacque per qualche istante, poi riprese: «Non è che si faccia caso a eventuali pericoli, quando ci si trova in una situazione quotidiana, nella cucina di casa propria».

«Lui stava stappando una bottiglia, e all’improvviso c’era sangue dappertutto, la moglie era sul pavimento con un buco in testa, e la figlia strillava», continuò Ian Davies.

«Senza che fosse successo niente prima?», ripeté Louise.

Entrambi scossero la testa.

«La famiglia ci dice che ogni tanto Sofie Parker andava da sola a Londra. È stato il marito a darci quest’informazione, e non ha nascosto di avere avuto il sospetto che lei avesse un amante, là», raccontò Ian Davies. I capelli rossicci facevano un’onda all’indietro, sopra la fronte, mettendo in risalto la stempiatura, ma ora Louise ebbe l’impressione che fosse più giovane dell’età che gli aveva attribuito, quand’era venuto ad aprirle la porta. Mentre parlava, ai lati della bocca apparivano due fossette adolescenziali. «Ma non abbiamo indizi su chi possa essere».

«Ovviamente siamo ben consapevoli della possibilità che si sia trattato di un incidente», osservò Sheila. «Dietro la casa ci sono campagne aperte, lo sparo potrebbe essere arrivato da lì».

«Però», disse Ian, sporgendosi leggermente in avanti, «somiglia più a un regolamento di conti. La nostra teoria è che l’assassino abbia sparato da una distanza ravvicinata, e nel giardino abbiamo rilevato orme piuttosto nitide, che potrebbero essere state lasciate da lui».

«Non potrebbe essere stato il marito?», chiese Louise.

«No». Entrambi scossero la testa. «Il sangue gli è schizzato addosso, quindi non c’è dubbio: si trovava dietro di lei, quando è arrivato il proiettile».

Seguì un momento di silenzio, poi Ian Davies ripiegò il cartone della pizza e lo gettò nel cestino dei rifiuti. «Manca un movente», ammise infine. «Non abbiamo elementi, a parte lo sparo che l’ha uccisa, le impronte di scarpe e un mucchio d’interrogatori nel suo giro di frequentazioni. Naturalmente ci auguriamo ancora di riuscire a identificare la persona che incontrava a Londra».

«Sempre che esista», intervenne Sheila Jones. «In fin dei conti non abbiamo idea di cosa facesse, laggiù. Ecco perché siamo molto interessati anche ad approfondire il suo passato in Danimarca e le circostanze della sua scomparsa nei mari italiani. Forse questo può portarci a un movente».

«Il materiale della vecchia indagine sulla sua scomparsa si trova nel suo dipartimento, ho capito bene?», chiese Ian Davies.

Louise annuì.

«Ci sarebbe di grande aiuto se potesse procurarci informazioni sul suo retroterra. E ovviamente dovremo fare una chiacchierata approfondita con Eik Nordstrøm, quando sarà in grado di parlare con noi».

«Ma siete sicuri che sia proprio la donna di cui è stata denunciata la scomparsa circa diciott’anni fa, e che non sia un’altra, che semplicemente ha assunto l’identità danese?», chiese Louise.

Fra i due poliziotti inglesi volò una rapida occhiata.

«Che motivo avrebbe avuto? Però, certo, possiamo chiedere a Eik Nordstrøm di venire con noi all’obitorio a identificarla», disse Sheila Jones, ribadendo che in ogni caso l’avrebbero interrogato non appena le sue condizioni l’avessero permesso.

«Potrei vedere la casa?», chiese Louise.

«Possiamo andarci anche subito», acconsentì Ian Davies, come se la proposta fosse partita da lui.

«Non preferite aspettare, così viene anche Nordstrøm?», chiese Sheila Jones.

Louise scosse la testa. «No. Domani sera abbiamo l’aereo per tornare a Copenaghen, quindi muoviamoci. Nel frattempo, lei provi a fargli riprendere i sensi».





9





Non appena si allontanarono dal commissariato di Nailsea, in un’auto di pattuglia a scacchi blu e giallognoli, si ritrovarono subito in aperta campagna: terreno ondulato, alberi e muretti di confine da ambo i lati della strada. Le case erano sparse, ma si raccoglievano in un gruppetto all’indirizzo della famiglia Parker.

Tutta l’inquietudine e la preoccupazione per Eik, che nelle ultime ventiquattr’ore avevano attecchito saldamente in Louise, si stavano trasformando in rabbia. Non capiva proprio cosa gli fosse saltato in mente: scappare in Inghilterra senza neppure avvertirla – se non altro in qualità di sua superiore – e sparire nel bel mezzo della giornata lavorativa. Ma ovviamente era soprattutto sul fronte privato che si sentiva maggiormente colpita. D’altro canto, non faticava a immedesimarsi nel turbamento che doveva essergli piovuto addosso nel ricevere quella telefonata dalla polizia inglese.

All’altezza di un pub, sul lato destro della strada, Ian Davies rallentò e prese una stradina con tre viuzze laterali, a formare una E rovesciata. Imboccò l’ultima, accostò e spense il motore.

Per qualche istante, Louise rimase seduta in macchina a osservare le case. Erano quasi tutte uguali, grigie, coi mattoni a vista, a due piani, con un giardino anteriore e un cancelletto che si apriva sulla strada. Davanti ad alcune erano parcheggiate delle grosse auto. Era tutto in perfetto ordine, tranne che in un giardino strapieno di ciarpame. In ogni caso, non era certo la classe operaia a ritrovarsi relegata in fondo a questa viuzza, pensò Louise, scendendo dalla macchina.

La casa della famiglia Parker era chiusa fra alte siepi e alberi, perciò non si vedeva il giardino ma solo l’abitazione, che era abbastanza alta da avere una buona visuale sui dintorni. Una delle finestre della facciata rivolta verso Louise e Ian Davies era sbarrata da una grossa asse di legno. Lui le tenne aperto il cancelletto. Sulla porta principale c’era un sigillo della polizia e un foglietto che vietava di entrare. Il giardino era chiuso da nastri di delimitazione che correvano lungo il vialetto fino al lato opposto del prato, ma non c’erano agenti sul posto. Ian Davies prese di tasca una chiave, ma prima d’infilarla nella toppa suonò il campanello e attese.

«Il servizio di pulizia arriverà stasera, ma il marito e la figlia hanno avuto il permesso di rientrare, visto che la scientifica ha completato i rilevamenti già stamattina. Ma non so se vogliano tornare a stare qui. Al momento stanno dalla madre di lui, giù a Bath».

Louise annuì e l’osservò un poco. C’era qualcosa di affascinante nel modo in cui lui e Sheila si comportavano nei suoi confronti. Se un inglese si fosse introdotto nel luogo di un crimine sul quale stava indagando lei, tentando d’inquinare la scena, l’avrebbe arrestato su due piedi, ma non era sicura che si sarebbe dimostrata altrettanto accomodante e collaborativa, prima di essere venuta a capo della spiegazione del diretto interessato. Era evidente che si fidavano di lei. Tanto di cappello.

«Ehilà?», gridò Ian Davies, aprendo la porta, ma – com’era prevedibile – nessuno gli rispose. Sul pavimento c’era la posta di quel giorno e un giornale, che lui raccolse. La cucina era a destra. Il sangue era stato lavato, ma in diversi punti c’erano ancora i segni degli schizzi, in attesa di una pulizia più profonda. I mobili erano chiari. La parete accanto alla porta era interamente occupata da pensili, mentre sul lato opposto c’era una vetrinetta piena di porcellane e bicchieri da vino. Il fornello era contro la parete verso l’ingresso. Ian Davies indicò. «Stava accanto all’acquaio quando è stata colpita».

Louise pensò che aveva ragione Sheila Jones: quando si sta nella cucina di casa propria, occupati a preparare la cena, tutte le difese sono abbassate. Si è del tutto indifesi, non si riesce a vedere fuori dalla finestra, dunque non si sa se ci sia qualcuno che guarda dentro.

«Posso affermare con una certa sicurezza che l’assassino era nascosto fra quegli arbusti», disse Ian Davies, indicando il punto. «È lì che abbiamo trovato le orme. Se era in macchina, potrebbe averla lasciata dove noi abbiamo appena messo la nostra, ma nessuno dei vicini ha notato vetture estranee, quindi è più probabile che l’avesse piazzata nel parcheggio dietro il Battleaxes, il pub che ha visto mentre arrivavamo. È un locale abbastanza frequentato, è praticamente pieno tutte le sere, quindi spesso ci sono automobili anche lungo il margine della strada. Ma non c’è nemmeno una telecamera di sorveglianza, quindi non abbiamo avuto modo di seguire le sue tracce da quella parte».

Sul tavolo c’erano tre tovagliette di plastica e una confezione di tovaglioli di carta ancora chiusa. Appeso a una delle sedie c’era un giubbotto di pelle. Sul frigorifero, accanto a un calendario, erano appiccicati due biglietti adesivi, e su una mensola rivolta verso l’ingresso c’era una fila di ricettari. L’aria aveva un odore metallico, vagamente clorato.

«Lei crede che potremmo prendere in prestito una fotografia della donna, per mostrarla al mio collega, a scopo d’identificazione?», chiese Louise, seguendo Ian Davies in salotto. Poltrone e divani in velluto chiaro, televisore a schermo piatto, e verso il terrazzo coperto un secondo tavolo da pranzo, circondato da sedie a schienale alto.

«Forse di sopra, nello studio», suggerì Ian Davies, tornando nell’ingresso, dove c’era la scala che saliva al piano superiore. «Era lei a tenere la contabilità del negozio del marito».

Louise si guardò intorno per fiutare le ultime impressioni dell’ambiente. Appese alle pareti c’erano riproduzioni di Picasso e litografie in cornici sottili. Tutto aveva uno stile lieve, non troppo connotabile come scandinavo ma nemmeno tipicamente inglese, semmai più asettico, francesizzante e romantico. Su un mobiletto c’era un candelabro a tre braccia, e sui davanzali interni delle finestre c’erano pianticelle protette da portavasi bianchi. L’insieme era molto ordinato e impersonale, tanto da sembrare una semplice scenografia. “No, non devo essere ingiusta”, pensò Louise, ammettendo fra sé e sé che una casa poteva benissimo avere quell’aspetto, se chi la mandava avanti non aveva un lavoro a tempo pieno.

Seguì Ian Davies al piano di sopra. Sul pianerottolo c’erano quattro porte, e lui aprì quella dello studio, con una parete quasi interamente occupata da una scrivania. Louise lanciò una rapida occhiata alle altre stanze. Fra queste c’era una camera con un letto matrimoniale dalle lenzuola a fantasia, un grosso armadio e, dal lato opposto, una bassa ribaltina spinta in un angolo, sopra la quale era appeso uno specchio dalla cornice in teak. Louise richiuse la porta e passò alla successiva, un ampio bagno con vasca. L’ultima stanza era la cameretta della figlia, e nell’aprire la porta Louise constatò che sembrava una città bombardata: evidentemente la ragazza non era molto diversa dalla maggior parte delle coetanee. C’erano vestiti dappertutto, sul letto, sul pavimento e sopra il comò accanto alla scrivania. Capi neri pieni di borchie, sciarpe e scarponcini Dr Martens a suola alta. Alle pareti c’erano manifesti di gruppi musicali che Louise non aveva mai sentito nominare.

Le venne in mente Jonas. Chissà se la sua camera era disordinata come questa? Lo era di sicuro, a meno che il collegio non avesse regole in proposito.

«Io credo che una foto utilizzabile sia questa qui», disse Ian Davies, dall’interno dello studio.

Louise richiuse la porta della tana dell’adolescente.

Ian Davies reggeva una fotografia di Sofie Parker seduta su una sedia da giardino, con un top smanicato bianco. Sorrideva, aveva i capelli raccolti sulla nuca e gli occhi puntavano dritto verso il fotografo. «Dietro c’è scritto “Estate 2013”», disse, e attese.

Louise ebbe una stretta al petto e si rese conto di provare un’involontaria e violenta avversione verso quella donna sorridente. Sofie Parker aveva un paio d’anni più di lei, e nella foto aveva un’aria allegra e spensierata, ma nel suo sguardo c’era la serietà delle donne che diventano adulte troppo presto. La sua era una bellezza acqua e sapone, non era difficile immaginare che lei ed Eik fossero una bella coppia. «Va benissimo», disse, restituendo la foto a Ian Davies. «Finora cos’avete trovato qui dentro?», chiese. Era evidente che lo studio fosse stato perquisito: tutto il materiale era impilato come se fosse stato esaminato sistematicamente, in un modo che un padrone di casa non adotterebbe mai.

Ian Davies si appoggiò allo stipite e indicò il cestino della carta straccia, sul pavimento, accanto alla scrivania. «Lì dentro c’erano gli imballaggi di due pacchi spediti dal Messico. Il timbro è di Cozumel. Li stiamo facendo esaminare per rintracciare il mittente. Pare che il marito non abbia idea di cosa si tratti. Potrebbe essere qualunque articolo acquistato su internet».

Sentirono il rumore della porta dabbasso, e una voce maschile che chiamava qualcuno. Ian Davies gridò che erano al piano di sopra e cominciò a scendere la scala. Louise rimase dov’era, a scrutare la scrivania e le pile di materiale lasciate lì dalla polizia inglese. Su una bacheca in sughero erano fissate fotografie della figlia da piccola. In una la bambina aveva al massimo un paio d’anni e si reggeva in piedi sostenendosi a un passeggino, davanti a un grande lago con le montagne sullo sfondo. In un’altra aveva indosso lo zainetto di scuola e mostrava un sorriso sdentato.

Louise prese la foto che aveva trovato Ian Davies. Non aveva la minima voglia di essere lei a mostrarla a Eik.



Arrivare in soggiorno fu come entrare in un fermo immagine. Il marito stava accanto alla porta della cucina, reggendo la posta del giorno, in fitta conversazione con Ian Davies. Era alto, con capelli biondi e corti, e dava le spalle alla ragazzina, che era di fianco al tavolo, con il cellulare in mano e un’espressione d’intenso disgusto. Era impossibile non cogliere la tensione tra padre e figlia. Non veniva espressa verbalmente, ma aleggiava nell’aria, e la si notava anche dall’altro capo del salotto.

Louise si avvicinò alla giovane, la salutò e si presentò. «Sono della polizia di Copenaghen. Come ti chiami?».

«Steph». La ragazzina alzò lo sguardo per un solo istante. «È solo quello lì, a insistere a chiamarmi Stephanie. Lo odio, quel nome». Era pallida e scostante. I capelli neri le ricadevano sugli occhi, accentuati da un pesante eyeliner. Al naso aveva una pietruzza luccicante, e le unghie erano colorate di verde.

Ian Davies chiamò Louise. Lei strinse la mano al vedovo, espresse le proprie condoglianze e spiegò che lavorava nel Dipartimento Investigativo della polizia danese, che a suo tempo aveva indagato sulla sparizione di sua moglie.

«Non avevo mai saputo che figurasse tra le persone scomparse», disse lui, come se non ci credesse fino in fondo. «Certo, sapevo che era danese, ma non mi aveva mai parlato granché del suo retroterra, e io rispettavo il desiderio di lasciarsi il passato alle spalle». Aveva tutta l’aria di non aver dormito granché. All’anulare sinistro portava una fede nuziale, che rigirava mentre parlava.

«Nella posta c’era questo». Ian Davies porse a Louise una busta inviata da una banca svizzera.

Nigel Parker gettò sul tavolo della cucina il resto della posta: un paio di pubblicità, un quotidiano locale e un invito a una festa di compleanno. «Non capisco. L’intestataria è mia moglie, ma deve esserci un errore: non abbiamo mai avuto un conto a Zurigo».

Steph teneva nuovamente lo sguardo fisso sul cellulare, come se non stesse ascoltando le loro parole.

Il padre prese gli occhiali e con aria confusa guardò prima Ian Davies e poi Louise. «Il saldo è più di centomila euro!».

«I versamenti sono dilazionati su un lungo periodo, quindi il conto non è di apertura recente», disse Ian Davies. «Posso tenere questo estratto?».

In quel momento, Steph uscì a passo pesante dal salotto, e poco dopo si sentì una porta sbattere al piano di sopra.

Nigel Parker annuì, senza commentare il comportamento della figlia. «Certo», mormorò. «Ma non ho mai sentito mia moglie dire nulla a proposito di un conto all’estero».

«Verificheremo», si affrettò a rispondergli Ian Davies.

L’uomo cominciò a spiegare che, da quando erano venuti ad abitare qui, erano sempre stati correntisti presso la Barclays di Bristol. «Abbiamo sempre avuto la stessa banca». Sembrava confuso, sull’orlo del pianto. Gli tremavano le mani, mentre ripiegava gli occhiali e li infilava al colletto a V della maglia.

Ian Davies scostò una sedia e lo fece sedere. Louise gli fece segno che andava di sopra, dalla figlia. Intanto, lo sentì dire: «Le banche svizzere possono essere un po’ difficili da trattare, quando si cerca di mettere il naso nei loro conti, ma naturalmente faremo partire subito una richiesta».



Giunta al piano superiore, Louise bussò alla porta della cameretta. «Posso?», chiese, aprendo.

Steph era stesa bocconi sul letto. «Mmmh», rispose in tono cupo, rigirandosi e levandosi a sedere.

«Posso ben capire che sia difficile far fronte a tutte le domande che continuano a farti», esordì Louise, spostando i vestiti dalla sedia della scrivania, e sedendosi.

«E io posso ben capire che mia madre avesse un altro uomo», ribatté con rabbia la ragazzina. «A quella testa di cazzo che sta al piano di sotto non gliene è mai fregato niente di lei. È sempre in negozio». C’era tanta tristezza e dolore nei suoi occhi, mentre se ne stava lì, con lo sguardo fisso davanti a sé. Con un calcio buttò giù dal letto gli scarponcini, poi si flesse all’indietro fino ad appoggiare la schiena al muro.

«Sai cos’è che si era fatta spedire dal Messico?», chiese Louise, dopo un breve silenzio.

Steph scosse la testa senza guardarla.

«Faceva spesso acquisti su internet?».

La ragazzina scrollò le spalle. «Magari è qualcosa per il negozio. Certe volte le forniture arrivano a casa. Non so, non m’interesso di questa roba. Però era sempre mia madre a smistare la posta. Era lei a gestire il negozio».

Calò nuovamente il silenzio. Gli occhi della ragazzina si fecero lucidi, e il volto si serrò come un pugno stretto.

«I tuoi genitori litigavano?», chiese Louise, pur rendendosi conto di rischiare che si chiudesse come un’ostrica al minimo tentativo d’interrogarla.

E invece Steph scosse la testa. «Litighiamo solo io e lui. Non mi sopporta, ma chi se ne frega, tanto neanch’io sopporto lui». Rivolse lo sguardo a Louise. «Quindi lei viene dalla Danimarca, come mia madre?».

Louise annuì e sorrise. «Ci sei stata?».

«No», disse Steph. «Mia madre progettava di andarci insieme, ma ormai...». Le lacrime riapparvero agli angoli degli occhi. Lei le terse rabbiosamente, lasciando strisce nere sulle guance.

«Ti ha mai portata a Londra?», chiese Louise, e notò l’ostinazione nello sguardo della ragazza.

Steph scosse nuovamente la testa. «Ci andava da sola, quando aveva bisogno di prendersi una pausa da quello là sotto. Diceva sempre che le serviva un posto dove fare un po’ di shopping, visto che Nailsea è un buco. E andava anche dal parrucchiere, mentre era là. Diceva che voleva un taglio decente. Ma non comprava mai niente per sé, solo vestiti per me, e poi tè e formaggio Stilton da Fortnum and Mason. Avrebbe preferito abitare a Londra, ma quello lì non voleva».

Ian Davies era salito dalla scala senza che Louise se ne accorgesse. Le era venuto un violento desiderio di abbracciare quella ragazzina e portarla con sé.

«Io sono pronto a ripartire», le disse lui, dalla porta. Poi avanzò di un passo e si rivolse a Steph. «Io e tuo padre ci siamo accordati: parlerò con te domani, visto che non devi andare a scuola. È importante che tu rifletta bene: magari ti rendi conto di aver visto qualcosa. Dato lo shock, è del tutto naturale non ricordare granché, all’inizio, ma capita molto spesso che lasciando passare qualche giorno emergano altri dettagli», spiegò.

La ragazzina si girò verso la finestra, e Louise ebbe la sensazione che l’interrogatorio fosse stato assai difficoltoso, se Ian Davies non si era ancora reso conto di non dover prendere accordi con il padre, ma con la ragazza stessa. Meditò d’intromettersi, ma tacque e disse a Steph che se mai le fosse venuta voglia di andare a Copenaghen non doveva fare altro che telefonarle. Sarebbe stata ben lieta di farle da guida.

Posò il proprio biglietto da visita sulla scrivania, sorrise un’ultima volta alla ragazza e seguì Ian Davies giù per la scala.





10





Quando tornarono al commissariato di Nailsea, trovarono Eik seduto con una tazza di caffè tra le mani. Nel veder entrare Louise, si accinse ad alzarsi, ma poi cambiò idea e rimase dov’era. Aveva gli occhi arrossati e spenti. Mille pensieri le attraversarono la mente, ma invece di dirgli qualcosa si accontentò di posargli una mano su una spalla, prima di prendere la tazza che Sheila Jones le porgeva dall’altro lato del tavolo.

«Quando sei arrivata?», le chiese lui, dopo che si fu seduta.

Intanto, i due inglesi parlavano dell’estratto conto che era stato spedito a Sofie Parker. Da quel che capiva Louise, uno dei poliziotti mandati a prestare assistenza era già stato incaricato di procurarsi informazioni sul conto bancario straniero.

«Sono arrivata alle tre, e abbiamo il volo di ritorno alle 22,30», gli disse, senza lasciare spazio a discussioni. «Siamo appena stati nella casa. Mentre eravamo lì, sono arrivati il marito e la figlia».

«Io e Nordstrøm abbiamo già fatto un colloquio preliminare», disse Sheila Jones, venendo a sedersi insieme a Ian Davies dirimpetto a Louise ed Eik. «Ho tutti i dati, e ho anche avuto conferma di quel che l’ispettrice Rick ci ha già spiegato riguardo alla situazione professionale dell’arrestato».

«Ma prima di proseguire», la interruppe Ian Davies, «dobbiamo pregarla di esaminare una foto della vittima, tanto per essere sicuri che si tratti proprio della donna danese di cui è stata denunciata la scomparsa tanti anni fa».

Louise drizzò la schiena e represse tutte le emozioni che le ribollivano dentro, poi tirò fuori la fotografia e la posò davanti a Eik.

L’ombra che gli passò sul viso era quasi invisibile. Lasciò la foto sul tavolo, limitandosi ad annuire e a confermare che si trattava di Sofie Bygmann, con la quale era andato in vacanza sul Mediterraneo, e di cui aveva denunciato la scomparsa, dopo che era svanita dalla barca in un porto poco lontano da Roma.

Per un istante calò il silenzio. Louise si sentiva a disagio di fronte alla vulnerabilità di Eik, e aveva difficoltà a interpretare lo sguardo che rivolgeva alla fotografia. Non era di dolore, né di turbamento per il fatto che Sofie fosse ricomparsa all’improvviso, a distanza di tanti anni. Se così fosse stato, avrebbe preso la foto, per studiarla da vicino e tenerla fra le mani. Sembrava piuttosto che volesse mantenere le distanze, o forse attendesse chiarimenti.

«Avevamo bisticciato un pochino, sulla barca, quando lei era venuta a svegliarmi», cominciò Eik. «Sofie voleva dedicare la mattinata al bucato, aveva già preparato la borsa dei panni sporchi e voleva scendere in porto a cercare una lavanderia. Io, invece, volevo andare a vedere le antiche rovine, così ho suggerito di limitarci a sciacquare i vestiti quando saremmo stati a corto di capi da indossare». Si appoggiò allo schienale della rigida seggiola di legno. Sembrava che avesse un gran bisogno di una sigaretta e di un bagno. «Quindi l’atmosfera era un po’ tesa. Io, offeso, sono andato in paese a prendere un caffè. Gli altri due dormivano ancora».

«Chi erano?», chiese Ian. Si era seduto al computer e stava scrivendo ciò che raccontava Eik, ma più a titolo di promemoria sugli accadimenti del passato che come testimonianza ufficiale.

«Si chiamavano Christopher e Mark. La barca apparteneva a loro. Cioè, in realtà era del padre di Christopher, ma loro la usavano per le vacanze estive. Li abbiamo conosciuti in Corsica, dove abbiamo passato una bella serata. Avevano un po’ di hashish, e ce lo siamo fumato tutti insieme, dopodiché ci hanno invitati a viaggiare in barca con loro. Andavano verso la costa toscana, e da lì avrebbero proseguito verso sud, fino a Capri, dove qualcuno – non so più chi – li avrebbe ospitati».

«Erano loro, quelli che sono annegati?», chiese Louise, ed Eik annuì.

«Si è mai scoperto come sono andate le cose?», chiese Sheila Jones. «Perché sa, dal rapporto d’indagine su Sofie Bygmann non risulta».

Eik scosse la testa. «Ci sono diverse teorie. Quella più improbabile è che siano stati uccisi perché omosessuali. Quando la barca è stata ritrovata alla deriva nei pressi del porto, i corpi erano a galla a pochi metri da lì. La polizia ha trovato indizi del fatto che qualcuno avesse provato a rubarla, ma il motore era provvisto di antifurto, perciò è possibile che i ladri non fossero riusciti ad accenderlo e avessero rinunciato. Oppure forse sono stati sorpresi da Christopher e Mark, e ne è seguita una colluttazione. È anche possibile che li abbiano aggrediti nel sonno, derubati e gettati in mare. Non so. La polizia non ha mai scoperto cos’è successo». Incassò leggermente la testa fra le spalle. «Quando ho avuto la notizia, ero troppo occupato a riflettere sul fatto che a bordo non ci fossero più i bagagli di Sofie, e temevo che fosse sparita insieme agli autori del crimine. Di propria volontà o meno. Ma ovviamente era impensabile che fosse annegata anche lei, e che le correnti avessero portato lontano soltanto il suo corpo. Non ho mai capito come mai fossero scomparse le sue cose».

«Quindi l’ultima volta che l’ha vista è stato quando lei è sceso dalla barca quella mattina?», chiese Sheila Jones.

Eik scosse la testa. «Sono andato a prendere quel caffè, mentre sbollivo la rabbia. In piazza ho attaccato bottone con alcuni giovani seduti sulla fontana a suonare. Uno aveva una chitarra. Credo che fossero lì da tutta la notte. Ci siamo passati uno spinello, e a un certo punto è arrivata Sofie, così le ho chiesto se le andasse di sedersi con noi, ma lei era ancora alla ricerca di una lavanderia. Quella del porto era chiusa. Aveva anche una lista di provviste da comprare».

Fu doloroso, per Louise, sentire che a distanza di tanti anni quei ricordi erano ancora freschi.

«Insisteva a occuparsi di tutte le faccende pratiche da sbrigare, e io mi sono arrabbiato di nuovo: c’era un tempo magnifico, ci divertivamo, e io volevo ancora andare a vedere quelle rovine. Mark, che ci era già stato, me le aveva descritte come qualcosa d’imperdibile, ed era stata d’accordo anche Sofie, fino a quella mattina, solo che tutt’a un tratto diceva che non c’era tempo, perché doveva fare il bucato e la spesa». Tacque e trattenne un improvviso impeto di collera. «Non mi andava di starla a sentire, così sono rimasto seduto. Un paio d’ore dopo, sono sceso di nuovo al porto, e la barca non c’era più. Erano ripartiti, con il mio zaino e tutti i miei vestiti. Avevo con me il portafogli, quindi potevo cavarmela, ma il resto era sparito». Rivolse lo sguardo a Sheila. «Ero così furioso che ho deciso di fare l’autostop fino a Roma, dove mi sono ubriacato. Due giorni dopo, sono tornato indietro, perché davo per scontato che sarebbero venuti a recuperarmi». S’interruppe e abbassò lo sguardo sul tavolo.

Louise rimase seduta a schiena dritta. Per tutta la durata del discorso, lui non l’aveva guardata neanche una volta.

«Ma non c’erano», riprese lui. «Forse anche lei aveva fatto i bagagli e se l’era filata. Io non lo so. Quando è stata ritrovata la barca, a bordo c’era ancora il mio zaino. Ecco perché la polizia mi ha contattato».

«E da allora non ha più visto Sofie?», chiese Ian Davies, ancora al computer.

Eik annuì. «Mi sono immaginato di tutto. Che fosse annegata, che fosse stata rapita e venduta, che si fosse unita alle persone che avevano cercato di rubare la barca, che Mark e Christopher avessero provato a difenderla e fossero stati uccisi. Ho avuto talmente tanti pensieri che a un certo punto ho avuto paura di uscire di cervello. E adesso, a distanza di diciotto anni, tutt’a un tratto mi telefonate voi», guardò di nuovo Sheila Jones, «dicendomi che è appena morta». Si passò le mani tra i capelli lisci e scuri. «E cioè che ha abitato qui per tutto il tempo che io ho passato a domandarmi cosa le fosse successo».

Cadde un silenzio pesante, e Louise si sentì divisa tra il suo ruolo professionale – in quanto collega e superiore di Eik – e una profondissima angoscia verso la possibilità che questa storia aprisse un baratro fra loro, come coppia. Temeva di perderlo. Le faceva compassione, ma al tempo stesso era furiosa con lui, eppure provava sollievo per il fatto di avere avuto una spiegazione.

«Quand’è arrivato a Nailsea?», gli chiese Ian Davies, che non mostrava particolare empatia per quella storia d’amore infelice. «Cerchi di essere un po’ più preciso per quanto riguarda gli orari».

Eik si girò leggermente sulla sedia, in modo da vederlo in faccia, dietro il monitor. «Sono atterrato alle 14,10 e dall’aeroporto ho preso un taxi. Ho il biglietto, se volete vederlo». Le sue dita erano ancora chiuse intorno alla tazza, anche se ormai era vuota. «Non so se voialtri foste a casa per il tè delle cinque, fatto sta che quando sono arrivato all’abitazione non c’era nessuno. Trovarla non è stato difficile, visto che era tutta circondata di nastri di delimitazione. Il nome del paese me l’avevate dato voi, quando mi avete telefonato».

«Ma lei non era mai stato qui, prima d’ora?», lo interruppe Ian Davies.

Eik scosse la testa, e il suo sguardo si fece un po’ più limpido. «No, mai», rispose, calmissimo. «Non so cosa mi aspettassi, o cosa sperassi, ma mi sarebbe piaciuto parlare con qualcuno. Con la sua famiglia. In fin dei conti, sapevo che il marito era presente, al momento dello sparo».

«Come ha saputo che era un colpo d’arma da fuoco?», chiese a bruciapelo Ian Davies.

«L’ho ricavato dalle informazioni che mi sono state fornite durante la telefonata», replicò Eik, in tono leggermente più saldo. «Insomma, constatato che in casa non c’era nessuno, ho deciso di aspettare. Sono andato al pub a farmi un paio di birre. Anzi, diciamo pure parecchie birre», si corresse. «Le chiacchiere degli avventori giravano intorno a quello che era appena accaduto, ovviamente. A quanto pare, tutti sapevano che la moglie dell’ottico era originaria di qualche parte della Scandinavia».

“Ma potevi telefonarmi, perdiana!”, pensò Louise. Eik aveva passato l’intero pomeriggio e la sera a girarsi i pollici, mentre lei aveva le palpitazioni per lui.

«Ho bevuto birra e ascoltato le chiacchiere», riprese lui. «Poi, a una qualche ora, sono tornato alla casa e ho suonato il campanello. O forse ho bussato».

«I vicini hanno parlato di colpi violenti contro la porta», lo corresse Sheila Jones.

Eik annuì. «Plausibile. Volevo entrare. Volevo sapere com’era la vita che lei mi aveva nascosto».

Il pensiero che attraversò la testa di Louise fu: “Oh, bella questa! Non avresti preferito appurare perché qualcuno le avesse piantato una pallottola in fronte?”.

«Come dicevamo, siamo molto interessati a fare luce sul passato di Sofie Parker in Danimarca. Il vostro dipartimento può fornirci assistenza a questo riguardo, oppure la vecchia indagine era di competenza altrui?», chiese Sheila Jones, dopo che Louise ebbe guardato l’orologio e, scusandosi, ebbe fatto presente che di lì a poco lei ed Eik sarebbero dovuti andare all’aeroporto.

«Ce ne siamo occupati noi, e il materiale è ancora nella nostra sede», rispose Louise, porgendole un biglietto da visita. «Siamo ben disposti a collaborare, ma naturalmente devo prima conferire con i miei superiori. Potete contattarmi su quei numeri e quell’indirizzo di posta elettronica».



Dopo dieci minuti di tragitto in silenzio, Louise sbottò. «Cosa cazzo mi rappresenta questo tuo comportamento? Cos’hai nella testa?», esplose, tanto da far sussultare il giovane assistente di polizia che era stato incaricato di accompagnarli in macchina all’aeroporto. «Sei completamente uscito di cervello?».

«Scusa», disse lui, e fece per posare una mano sulla sua, ma Louise la ritirò bruscamente.

«Sono andata dai tuoi genitori. Io e Rønholt abbiamo smosso cielo e terra. Ma come ragioni? Hai abbandonato Charlie in strada!».

«Sta bene?».

«Sì, ma non certo grazie a te. Meno male che l’ho visto davanti alla tabaccheria. Era lì da ore».

Eik giunse le mani in grembo. «Com’è la situazione, nella casa?», le chiese, non appena lei tacque. «Dicevi che c’erano il marito e la figlia».

«Sono arrivati dopo di noi». Louise fissò il buio che si posava sulle campagne dalle stradine strette e tortuose e dagli alti alberi illuminati dai fanali dell’auto.

«Come l’ha presa la ragazza?».

Louise non rispose, si strinse nelle spalle e posò la nuca contro il poggiatesta. Fra di loro scese un silenzio assordante, un’atmosfera così densa da darle la sensazione fisica di ritrovarsi schiacciata al sedile.

In aereo, poco dopo il decollo, lui ritentò. «Il marito non ha notato niente prima dello sparo?».

«Fuori si stava facendo buio», rispose Louise. «C’è la possibilità che Stephanie abbia scorto per un istante l’assassino, ma al primo interrogatorio non sono riusciti a cavarle di bocca niente. Riproveranno».

«Stephanie?», chiese lui.

«È la figlia. Ma vuole essere chiamata Steph».

«Che impressione ti ha fatto?».

«Avresti telefonato?», sbottò lei.

«In che senso?».

«Mi avresti chiamata? Non ti è passato per la testa che io stessi morendo dall’angoscia, dopo la tua scomparsa?».

Silenzio.

«Eik, cosa cazzo succede?».

«Scusa», ripeté lui.

Nessuno dei due disse niente per un po’. Louise aveva una gran voglia di scuoterlo, abbracciarlo, confortarlo, sgridarlo. Andarsene. Restare.

«Cos’ha in mano la polizia?», chiese Eik. «È successo qualcosa, prima del delitto? Liti? Minacce?».

«Piantala!», ringhiò Louise.

«La famiglia ha subito molestie? Che elementi hanno gli inquirenti? Forza, aggiornami, abbiamo un’indagine per le mani».

«Adesso ti dico una cosa», ruggì Louise, girandosi verso di lui. «Non abbiamo un’indagine. Ho un’indagine. E tu ne stai fuori. Intesi?».

Lui fece per dire qualcosa, ma si trattenne, e nessuno dei due aprì bocca per tutto il resto della trasvolata. Il silenzio proseguì anche durante il tragitto in taxi fino a Frederiksberg.

Louise era furiosa. Eik non aveva cercato neppure una volta di fornirle una spiegazione, si era limitato a quello stupido «scusa». Delle scuse lei non sapeva che farsene: le interessava sapere come gli fosse venuto in mente di sparire così, lasciandola soltanto con un punto di domanda, e abbandonando Charlie. Le serviva ben altro che uno «scusa». Ma ogni volta che gli chiedeva una spiegazione, sembrava che lui non la sentisse nemmeno.

«E parlami, cribbio!», gridò, quando tornò nell’appartamento, dopo essere scesa da Melvin a recuperare Dina e Charlie e a dirgli che Eik era di nuovo a casa. «Cosa sta succedendo? Non so neanche se abiti ancora in casa mia o se hai traslocato! Cosa ti è passato per la testa? Cosa diamine è quella faccenda della cantina di Rønholt? Non ti riconosco più!». Spalancò le braccia, disperata.

«Io vado a portare fuori i cani», disse lui.

Louise fu tentata di chiedergli sarcasticamente se potesse aspettarsi che lui tornasse, o se le sarebbe toccato scendere a cercarlo di lì a un’ora, ma si morse la lingua e si accinse a radunare gli effetti personali di Eik.

Per prima cosa andò in bagno, dove sbatté in un sacchetto il nécessaire da rasatura, il deodorante e lo spazzolino da denti, poi passò alla camera da letto, dove c’erano i vestiti sui ripiani dell’armadio che aveva liberato per lui. Mentre chiudeva tutto quanto in sacchetti di plastica, si rese conto che a ferirla di più non era il fatto – assodato, senz’altro – che Eik fosse partito a testa bassa a informarsi sulla sua ex. Quella era una cosa che poteva anche capire, fermo restando che lui avrebbe dovuto almeno telefonare. Lei stessa aveva vissuto un’esperienza analoga, dunque era ben consapevole della necessità di cancellare certe ombre del passato per poter andare avanti, e non era certo ignara del peso dei molti anni in cui Eik non aveva saputo nulla. Era ovvio che lui non restasse indifferente. Ma era inaccettabile che si chiudesse nel silenzio mentre lei cercava di capirlo e di dimostrargli che era pronta ad appoggiarlo. Anziché provare a darle uno straccio di spiegazione, lui le voltava le spalle. Senza una parola.

Depositò tutte le cose di Eik sul pianerottolo, poi rimase in piedi nell’ingresso, con la fronte appoggiata al muro, sopraffatta da una tristezza della quale non riusciva quasi a capacitarsi. Proprio ora che le cose cominciavano a funzionare...

Quando sentì i passi di Eik fermarsi davanti alla porta, aprì e gli prese di mano il guinzaglio di Dina, poi con un cenno del mento indicò i sacchetti e disse che sarebbe stato meglio per entrambi se lui fosse andato a dormire a Sydhavnen.

Lui le rivolse uno sguardo triste, ma annuì. Sollevò i sacchetti e spinse Charlie avanti a sé, scendendo la scala. «Ci vediamo domani», disse, fra le sbarre della ringhiera. «Sono stato contento, laggiù, quando mi hanno detto che eri arrivata».

Per un istante Louise rimase immobile ad ascoltare i suoi passi che sparivano giù per la scala, poi chiuse la porta e telefonò a Camilla per raccontarle che aveva ritrovato Eik e che l’aveva sbattuto fuori di casa. Aveva un gran bisogno di piangere, arrabbiarsi e disperarsi.





11





Febbraio 1996



«Era esattamente questo, che non doveva succedere!», sbottò Sofie, quando il medico di famiglia la raggiunse nella sala d’aspetto dell’ospedale, dov’era stata lasciata con una tazza di caffè mentre sua madre veniva lavata e girata sul materasso.

Else Corneliussen si passò una mano lungo i capelli a caschetto per infilare una ciocca dietro un orecchio e si sedette al suo fianco. Era stata la badante a telefonare, per avvertire che aveva trovato la madre di Sofie inerte nel letto. In salotto c’era una lettera d’addio per la figlia e sul comodino c’erano un bicchiere d’acqua e un piattino da caffè sul quale aveva versato tutte le pillole. Il flacone vuoto l’aveva lasciato in salotto, insieme alla lettera, dunque non c’era dubbio su come erano andate le cose: era davvero intenzionata a morire.

Ma non era morta. Era stata trovata in tempo, o forse le pillole non erano in quantità sufficiente. Magari erano troppo vecchie? Sofie non lo sapeva. Era furente con se stessa per non averla aiutata. Cioè, per non essersi assicurata che assumesse la dose giusta. E adesso era lì, in quella stanza, priva di conoscenza.

«Voleva tanto morire», disse Sofie.

La dottoressa annuì. «Tu come ti senti, di fronte al fatto che tua madre abbia provato a farla finita?», le chiese, andando a chiudere la porta che dava sul corridoio in cui passavano le infermiere del turno serale. Poi tornò a sedersi accanto a lei.

«L’avevo accettato. Ne abbiamo parlato tantissime volte. È stato difficile, ma a un certo punto si capisce che l’alternativa è talmente dolorosa e umiliante da essere perfino peggiore della perdita, per certi versi. E allora ci si arrende e si libera la persona. Per amore e per rispetto, credo. Ma è naturale che all’inizio sia stata dura, quando lei ne parlava. Non volevo rinunciare a lei. Volevo tenerla qui con me. Alla fine, però, mi sono resa conto che il mio era un moto di egoismo». Sofie si alzò e, irrequieta, andò alla finestra, che si affacciava su un cortiletto chiuso, con aiuole recintate e cespugli potati alla base, che sembravano sagome di carta nera sullo sfondo delle finestre illuminate degli uffici dirimpetto. «Lo sa anche lei, quanto soffriva», disse, poi, voltandosi di nuovo verso la dottoressa. «Era sempre stanca, non era più in grado di muoversi liberamente, perché le gambe non la reggevano. Solo che non era così che doveva finire». Tacque per un istante. Poche ore prima, era passata da casa di sua madre e aveva trovato il plaid sul divano, come se la mamma si fosse appena alzata. «Lei crede che abbia avuto paura, quando ha preso le pillole?», chiese alla dottoressa.

Else Corneliussen scosse la testa. «Io credo che abbia provato una grande pace. Si stava liberando».

Sofie annuì. «Ho sempre temuto il giorno in cui sarebbe successo. Il giorno in cui non avrebbe risposto alla mia telefonata mattutina. Tirava avanti solo per amor mio, perché sapeva quanto avrei sofferto, ma poi l’ho convinta che ero pronta a lasciarla andare. L’ha detto lei stessa: “Non sono più me stessa”».

La dottoressa annuì, come se sapesse benissimo a cosa si riferiva. «Se si sveglia, le troveremo un ricovero». Era ancora troppo presto per capire se la madre di Sofie avrebbe mai ripreso conoscenza. «E tu devi entrare nell’ordine d’idee di non vederla più tornare a casa».

«Non deve succedere!», sbottò Sofie. «Non deve finire in clinica, imboccata tutti i giorni. Sarebbe l’esatto contrario di quel che desidera».

Else Corneliussen le prese una mano e la strinse delicatamente. «Sono completamente d’accordo», disse, serissima. «Anch’io ho discusso di queste cose con tua madre. Più volte, pure. Anzi, mi aspettavo che prima o poi mi chiedesse di aiutarla, facendo in modo che prendesse le pillole giuste. E bada bene, ero dispostissima a farlo. Ma non mi sarei mai prestata a una cosa del genere, se non me l’avesse chiesta lei».

Sofie la guardò. «L’avrebbe fatto?».

La dottoressa annuì. «Sono a conoscenza delle sue volontà, e so che non è interessata a trattamenti che prolunghino la sua vita, né farmaceutici, né di altro genere. Forse non ha voluto chiedermelo per non mettermi in una posizione difficile verso il giuramento d’Ippocrate».

«Avrebbe dovuto aiutarla», mormorò Sofie, ma era rammaricata soprattutto con se stessa: come mai ne parlavano solo adesso, se entrambe erano disposte ad aiutare sua madre? «Possiamo farlo adesso, così non dovrà svegliarsi e vivere tutto il calvario che verrà?».

La dottoressa la guardò, serissima. «Io sono convinta che le persone abbiano il diritto di scegliere, quando non se la sentono di continuare a esistere», disse, giungendo le mani in grembo. «Almeno nei casi di malattia o vecchiaia, quando la sofferenza prende il sopravvento, quando sparisce la voglia di vivere, o quando non ci sono prospettive di un’esistenza dignitosa. Ma affinché io possa conciliare questa mia convinzione con la mia etica professionale è necessario che sia il paziente a sollevare l’argomento. In questo caso, invece, sono stata io a parlarne per prima con tua madre».

Sofie annuì. “Certamente”, pensò. “Non si può andare a dire a una persona che è ora di morire”. «E se fossi io a chiederglielo, l’aiuterebbe? L’aiuterebbe ad andarsene?».

Per un istante restarono sedute a fissarsi, poi la dottoressa annuì. «Non sto aiutando te», sottolineò. «Sto aiutando tua madre».

Sofie sentì un nodo sciogliersi dentro di sé, e con gratitudine strinse la mano della dottoressa. «In che modo accadrà?», chiese.

«Non è una cosa di cui possiamo parlare», disse Else Corneliussen, trattenendo il suo sguardo finché Sofie non le diede un cenno di assenso. «Ma tua madre non sarà sola, quando si addormenterà».





12





«Adesso la piantiamo, eh?», sbottò Camilla Lind, esasperata, sporgendosi sul tavolo da riunione nei locali della redazione. «Questa è un’ottima storia. Una donna danese scompare per diciotto anni e all’improvviso si scopre che era in Inghilterra, è appena stata uccisa e la polizia non trova uno straccio di movente». Ignorando gli altri presenti, si concentrò sul caporedattore Terkel Høyer, il quale però non sembrava convinto.

«Aspettiamo», decise. «Proprio perché manca un movente, non possiamo sapere se il delitto abbia un minimo nesso con il suo passato in Danimarca».

«Lo so! Ma non sei curioso?», riprese Camilla. «Non vuoi sapere chi era e cos’ha fatto in tutti questi anni in cui i suoi cari credevano che fosse annegata?».

Ole Kvist, navigato cronista di nera del «Morgenavisen», parve finalmente ridestarsi. «Potrei fare un salto là», propose, fiutando senza dubbio la possibilità di un paio di giorni di vacanza spesata nel sud dell’Inghilterra. «Magari provo a intervistare il marito e la figlia».

Camilla sospirò. «Ma porca miseria, finora sappiamo solo quello che avete scopiazzato dai giornali inglesi. La cronaca dell’indagine ce la siamo bruciata. Concentriamoci sulla donna».

Quando era tornata a lavorare al giornale, si era accorta fin da subito che negli anni della sua assenza non era cambiato quasi nulla: a lei interessavano le storie delle persone, a Kvist i viaggi pagati. Solo Jakob – che era tirocinante quando Camilla era stata assunta come giornalista – aveva la carica che aveva avuto lei quando aveva cominciato a fare la giornalista a Roskilde. Ma Jakob si occupava degli scontri fra bande, e aveva già fin troppo da fare: «Stanotte c’è stata l’ennesima incursione della polizia a Christiania, con sequestro di hashish, contanti e lingotti d’oro per un valore che verrà calcolato entro la fine della mattinata. Sono in contatto con il caposquadra», spiegò, quando toccò a lui esporre cos’aveva per le mani.

Camilla si appoggiò allo schienale e ascoltò, mentre Ole Kvist, con rinnovata energia, cominciava a parlare di tutte le cose che avrebbe potuto scoprire con un volo a Bristol. Scosse la testa quando Terkel Høyer disse che avrebbe dovuto parlarne con la redazione della cronaca estera, perché era possibile che il loro inviato a Londra fosse libero, e sarebbe costato di meno mandare lui.

«Ma sono poco più di cinquecento corone, andata e ritorno», insisté Ole Kvist. «Meno del treno da Londra».

Terkel Høyer rispose senza nemmeno alzare lo sguardo. «Sarà, ma a lui non occorreranno indennità di trasferta e rimborsi spese a carico della redazione della nera».

Al termine della riunione, Terkel Høyer raccolse le carte, imboccò il corridoio e davanti al suo ufficio trovò Camilla, pronta ad attenderlo.

«È una storia pazzesca, per il numero della domenica, se facciamo un servizio sulla donna danese», insisté lei, senza neanche dargli il tempo di raggiungere la porta. «Andiamo nello Jutland a vedere il suo ambiente d’origine, chi era e come mai è scomparsa. Scopriamo cosa le è successo. Lo sapevi che era sposata con un prete, quando abitava là?».

Terkel Høyer si sedette alla scrivania e le indicò la sedia dirimpetto. «Non ho più abbastanza personale per coprire questo genere di storie. Lo sai benissimo anche tu, pur essendo mancata per anni, che i giornali online ci danno sempre più filo da torcere. Se vogliamo continuare ad avere motivo di esistere, dobbiamo essere efficienti. Queste storie di sottofondo richiedono troppe risorse, e io non le ho».

«Sarà», disse Camilla. «Ma quando ci si lascia sfuggire del buon materiale, allora sì, che si perde terreno».

«Ci vuole troppo tempo», disse il caporedattore.

«E allora faccio da me», decise lei. «Investendo il fine settimana».

Terkel Høyer scosse la testa, ma con l’accenno di un sorriso. «Tieni presente che non posso offrirti rimborsi, né per i trasporti, né per le altre spese». Aveva ancora l’aria di un uomo sotto pressione.

«Pago di tasca mia», disse Camilla, e con un certo sarcasmo gli fece notare che, dal momento che non era più una collaboratrice esterna, ma assunta presso il giornale, lui non era più tenuto a pagarle un onorario per gli articoli che lei gli consegnava.

Quando uscì dall’ufficio, ebbe la vaga sensazione di essersi venduta. Ma non riusciva proprio a rinunciare a quella storia, e poteva benissimo darsi che a spingerla fosse soprattutto la sua curiosità personale; d’altro canto era pur vero che, se il passato di quella donna accendeva l’interesse di Camilla, poteva benissimo stuzzicare anche altri. Tuttavia aveva elegantemente taciuto il fatto di essere in contatto con una persona vicinissima ai fatti, una fonte alla quale avrebbe pur sempre potuto attingere, nel caso in cui l’articolo sul retroterra della donna fosse risultato troppo poco sostanzioso.

Quando tornò nella segreteria di redazione, provò nuovamente quel senso d’impazienza che conosceva tanto bene: stava per andare sul campo, a occuparsi di una storia per la quale era talmente infervorata che si sorprese a sorridere, anche se sulla scrivania aveva due articoli di Kvist da rivedere, e una letteraccia di un collaboratore esterno della Selandia meridionale, arrabbiatissimo per il fatto che lei gli avesse bocciato un titolo. Lui l’aveva formulato come I pusher invadono il Lolland, e lei, in un istante d’irritazione, gli aveva scritto che nel Lolland lo spaccio c’era sempre stato, e che gli sarebbe toccato escogitare qualcosa di meglio. Adesso lui se l’era presa, e Camilla doveva lisciargli il pelo. Ma il «Morgenavisen» non poteva permettersi di diventare lo zimbello della Danimarca mostrando di credere che nel Lolland l’hashish non fosse mai esistito prima del 2014.





13





Louise sgombrò la scrivania di Eik, in modo da lasciarla pronta per Olle, chiamato a lavorare sul caso insieme a lei. Ripose alcuni vecchi faldoni sulla mensola alla parete più interna, poi ripiegò il tappetino di Charlie e lo posò in corridoio, affinché tutto fosse predisposto per il ritorno di Eik al suo vecchio ufficio. Stava per mandare un SMS a Olle per dirgli che la scrivania era libera, quando il telefono squillò.

«Ha visto la cosa che le ho mandato?». Era Ian Davies, tutto concitato.

Louise scostò la poltroncina da ufficio e si sedette. «Di che si tratta?», chiese in tutta calma, mentre accendeva il computer.

«Dell’estratto conto! Abbiamo scoperto che tutti i bonifici in entrata sono stati effettuati da correntisti in Danimarca. Si capisce dall’IBAN. Stiamo ancora cercando di ottenere l’accesso al conto in Svizzera, e siamo in contatto con l’Europol».

«Interessante», disse Louise, e gli chiese se l’Eurojust avesse emesso un mandato internazionale: se la richiesta partiva da un altro paese dell’Unione Europea, per farsi dare informazioni dalle banche non bastava una delibera di un tribunale danese.

«Sì, è arrivato. Le ho spedito per posta elettronica un prospetto dei dati bancari, insieme al mandato internazionale. Speriamo che possiate aiutarci a capire chi ha effettuato quei bonifici».

Louise aprì l’allegato. Era una scansione dell’estratto conto proveniente da Zurigo. Incuriosita, si sporse verso lo schermo. «Sono somme piuttosto diverse», osservò. Uno dei pagamenti era di circa ventimila euro. Con un rapido calcolo, determinò che corrispondeva a centocinquantamila corone. Il bonifico successivo equivaleva a ventimila corone. «Avete chiesto al marito per cosa potrebbe essere stata pagata?».

«Continua a sostenere di non aver mai saputo niente di quel conto. Come ci ha già spiegato, la moglie non era particolarmente aperta riguardo al suo passato. Lui sa soltanto che era cresciuta nello Jutland, e che entrambi i genitori sono morti: il padre poco dopo che lei è stata cresimata, e la madre circa sei mesi prima che Sofie sparisse. Dice che era figlia unica, e sembra molto convincente quando afferma che la moglie non aveva più rapporti con la madrepatria. Non sa nulla neanche del fatto che fosse scomparsa da una barca nei pressi di Roma».

«Eppure è evidente che era in contatto con qualcuno in Danimarca», constatò Louise, stampando i documenti appena scaricati.

«Abbiamo requisito il suo laptop e il cellulare, e la scientifica ha appena prelevato il computer fisso del negozio, per capire se nonostante tutto ci sia qualcosa che lega il marito a queste operazioni bancarie. Per gli esiti, purtroppo, ci vorrà qualche giorno».

Louise lasciò correre lo sguardo lungo la pagina dell’estratto conto. «In ogni caso, dovrete esaminare anche il computer di lui», mormorò. Non si capacitava del fatto che i colleghi inglesi non avessero passato a pettine il disco fisso del marito, tutta la sua corrispondenza e la cronologia internet.

Ian Davies glissò. «Stiamo controllando i suoi conti, per capire se ci siano affari sporchi. Magari la moglie deviava quattrini e li faceva passare dalla Danimarca, per poi piazzarli sul suo conto personale».

«L’Inghilterra non è uno dei paesi che offrono più vantaggi sul piano delle tasse?», obiettò Louise. «Se volevano evitare che i soldi finissero nelle casse dello Stato, bastava tenerli in un paradiso fiscale inglese, anziché farli passare dalla Danimarca, che esige imposte altissime».

«Non stiamo pensando alle tasse», disse Ian Davies. «Sospettiamo che stesse depredando il conto del marito perché progettava una nuova sparizione».

“Ma tu guarda”, pensò Louise, mentre rifletteva su quell’eventualità.

«Non abbiamo ancora un movente», le fece presente Ian Davies.

«Questi bonifici non provengono da una sola banca danese», disse Louise. «Sembra che gli istituti di credito siano parecchi. Penso che approfondirò la questione».

«Mi sembra una buona idea», disse lui. «Se i conti non sono tutti intestati a lei, ovviamente siamo molto interessati a scovare le persone che hanno trasferito quei soldi».

«Va da sé», disse Louise, sperando che Ian Davies si accorgesse che lei stava sorridendo. Era del tutto d’accordo sull’importanza di scoprire chi avesse effettuato quei bonifici, e provò un pizzico di diabolica soddisfazione all’idea che perlomeno non fosse stato Eik a procurare tutti quei soldi alla fidanzata scomparsa. Di sicuro non aveva trasferito denaro all’estero, perché in quel caso la cassiera l’avrebbe detto.

«La richiamo non appena avremo contattato le banche», promise, guardando verso la porta, dalla quale proprio in quel momento stava entrando Olle, con un faldone sotto il braccio e una tazza di caffè in mano. «Mi faccio viva io», disse. Dopo aver concluso la telefonata, con un sorriso diede a Olle Svensson il benvenuto al Servizio Investigativo Speciale, che costituiva un’unità minore presso il Dipartimento Investigativo. Sotto la direzione di Louise, s’indagava sui casi di persone scomparse nei quali c’era il fondato sospetto di un reato. «Mi auguro che tu non abbia già qualcosa per le mani, perché abbiamo appena avuto un elenco di banche a cui telefonare». Gli porse lo stampato.

«Sono a tua disposizione». Olle studiò la lista mentre andava a sedersi alla sua scrivania.

“La scrivania di Eik”, si corresse Louise. Stamattina non l’aveva visto, non sapeva neppure se fosse venuto al lavoro. Forse era il caso di fare un salto nell’ufficio di Rønholt? “Neanche per sogno! Che si arrangi”.

«Ce le spartiamo?», suggerì Olle. «Sei telefonate a testa? Io parto dal basso, tu dall’alto?».

«Andata», annuì Louise.

«Immagino che basti mandare un’email con il mandato, il numero di conto e la nostra richiesta, e aspettare che siano loro a chiamarci. Di solito chiedono conferma, per essere sicuri che è davvero alla polizia che stanno fornendo informazioni».

«Per sicurezza diamo anche un colpo di telefono, dopo aver spedito la richiesta, così non possono ignorarci. E sarebbe preferibile che la richiesta non finisse sulla scrivania di qualcuno che è in ferie». In polizia c’erano alcuni colleghi che accampavano la scusa di attendere che una persona li richiamasse, quando venivano sorpresi a battere la fiacca, ma nel dipartimento di Louise non accadeva.

«Senz’altro», disse Olle, in un tono che rivelava che non era disposto a tollerare certe insinuazioni.



«Il conto è intestato alla defunta Susanne Hjort Madsen», la informò l’impiegata della Nordea.

Louise annotò il codice fiscale della correntista, mentre la donna le spiegava che il conto sarebbe passato sotto la proprietà del marito non appena il fisco avesse sbrigato le pratiche di rito.

«A quanto ammonta il saldo?», chiese Louise.

«Alla chiusura, a 37.910 corone».

«Quindi un bonifico di cinquantamila era piuttosto cospicuo, per la signora», constatò Louise, poi chiese all’impiegata di spedirle per posta elettronica l’estratto conto.

«La somma è stata trasferita una settimana prima del decesso della titolare, e il marito ne è al corrente. È cointestatario», spiegò la donna all’altro capo della linea. «Il bonifico è stato effettuato tramite la nostra divisione estera, ma era coperto, quindi non abbiamo minimamente sospettato che ci fosse qualcosa di losco».

«Ed è così senz’altro. A noi interessa solo fare luce sul rapporto fra la defunta e il beneficiario», la rassicurò Louise.

Conclusa la telefonata, effettuò una ricerca sul codice fiscale: la famiglia abitava a Lynge, e il vedovo aveva sessantasette anni, cioè cinque in più della defunta moglie.

Dall’altro lato della scrivania, Olle riappese la cornetta. «Intestataria passata a miglior vita», disse, vedendo l’espressione interrogativa di Louise. «Christine Løvtoft, quarant’anni, morta poco meno di dieci mesi fa. Un paio di settimane prima, ha trasferito centomila corone. Mi sono fatto dare il nominativo del marito, che però non ha accesso al conto, perché non erano in comunione dei beni».

Quando a Louise mancarono due nomi sull’elenco, inarcò un sopracciglio e guardò Olle. «C’è qualcuno che è ancora vivo, sulla tua lista?».

Lui annuì e abbassò lo sguardo sul blocco. «Due», rispose, poi le fece la stessa domanda.

Lei scosse la testa e disse che attendeva ancora le ultime due chiamate.

Un dipendente della Cassa di Risparmio della Selandia le riferì che il correntista era Kurt Melvang, ottantotto anni, domiciliato in un istituto geriatrico di Bispebjerg. «Pare che il conto sia gestito da un tutore».

Louise aveva già digitato sul computer il codice fiscale dell’intestatario, trovando l’indirizzo: Istituto Rønnevang.

«Sulla mia lista in due casi è morto anche l’erede, e in uno è passato quasi un anno tra i due decessi, mentre qui», Olle fece un cenno verso lo schermo, «sono passati sette mesi».

Qualcuno bussò alla porta. Era Eik. Fece per entrare, ma vide Olle seduto al suo posto. Fra i due calò un certo imbarazzo, e Olle lanciò un’occhiata interrogativa a Louise. In corridoio si sentiva Charlie che annusava il suo tappetino.

«Tu passi all’ufficio di Olle», disse Louise, e nel breve sguardo che rivolse a Eik ebbe il tempo di notare che non pareva risentire dei postumi di una sbronza o di ore di sonno perduto, nonostante fosse notte tarda quando lei l’aveva sbattuto fuori di casa. Anzi, sembrava il solito Eik, benché con un’aria vagamente assente.

Lui si affrettò ad annuire, dicendo che per lui andava benissimo così. Poi richiuse la porta.

«Percepisco una certa tensione», insinuò Olle, incuriosito, ma per fortuna proprio in quel momento squillò il telefono di Louise, che rispose e, alla fine della chiamata, ebbe modo di dirgli che c’era un nuovo intestatario deceduto.

«Ma com’è che muoiono tutti quelli che fanno un bonifico a questa donna?».

«Magari sono contributi ai costi di sepoltura», suggerì Olle. «O alla locazione di una tomba?».

Louise annuì. «O forse era un modo per mettere ordine tra le proprie sostanze, in vista della divisione fra gli eredi. Ma perché farlo su un conto in Svizzera? Dobbiamo scoprire per cosa hanno pagato».





14





Parcheggiarono in Tuborgvej e salirono lo sconnesso vialetto lastricato dell’Istituto Rønnevang, un edificio a due piani coi mattoni a vista, a sinistra del quale c’era un giardinetto con delle panchine, un paio di tavoli e qualche chiazza di neve.

C’era silenzio, quando entrarono nell’atrio dal pavimento in marmo alla veneziana, uno spazio luminoso e alto fino alla travatura, in modo da lasciare in vista i due piani e le ringhiere sulle quali si aprivano le porte delle camere. Lungo i parapetti comparivano qua e là piante alte e sottili. Per un istante si fermarono a guardarsi intorno, ma non c’era anima viva, perciò Louise chiamò l’ascensore e salirono al primo piano, dove c’era un brulichio di personale di servizio. Tazze e stoviglie da prima colazione erano impilate su carrelli di fianco alle porte dell’ascensore, e poco oltre, davanti a un acquaio, c’era una giovane donna con la testa coperta da un velo.

«Buongiorno», disse in tono amichevole, quando l’avvicinarono chiedendole informazioni. «Non so niente dei residenti, io lavoro giù nelle cucine, ma potete rivolgervi a Lis». Mentre smistava posate sporche, fece un cenno verso una donna dai capelli corti e ricci che era appena spuntata da dietro un angolo reggendo un mazzo di chiavi.

«Polizia», disse Louise, avanzando di un passo. «Possiamo disturbarla per un momento?».

L’espressione della donna diceva chiaramente: “Preferirei di no”, ma si fermò. «Certo, dica pure».

«Vorremmo parlare con Kurt Melvang. Saprebbe dirci dove trovarlo?».

«Di solito, a metà mattina, è nel salotto della televisione insieme agli altri, ma oggi non mi pare di averlo visto lì. La sua camera è la 64, lungo il corridoio. Di che si tratta?».

«Mi dispiace, è un’informazione che non posso divulgare», rispose a bruciapelo Louise. Nel frattempo era arrivata un’altra dipendente dell’istituto – un’infermiera – che, incuriosita, aveva preso posizione dietro uno dei carrelli.

«Devo avvertirla, Kurt ha l’Alzheimer, e un dialogo con lui potrebbe presentare qualche difficoltà».

«Certo, ma ha anche i suoi momenti di lucidità», intervenne la nuova arrivata. «Sono la sua responsabile personale. Ogni tanto è più o meno raziocinante. Vediamo se lo troviamo». Si voltò e li invitò a seguirla. «Qualcuno ha visto Kurt?», chiese, arrivando al piano di sotto, dove diversi anziani erano seduti ai tavoli, qualcuno con una tazza di caffè, altri con un mazzo di carte. Alla parete c’era un grosso televisore acceso, davanti al quale erano seduti due o tre vecchietti sonnecchianti.

«È giù da Inger», rispose uno. «Non vogliono dividere i biscotti con noi».

«Ah, eccolo», disse l’infermiera, facendo un cenno verso un uomo curvo che avanzava appoggiato a un deambulatore. «Kurt? Possiamo disturbarti un momento?».

Nel sentire il proprio nome, l’uomo si fermò e si guardò intorno con aria confusa. Louise e Olle si avvicinarono un poco, ma non troppo.

«Devo andare a scuola, spostati», disse l’anziano, predisponendosi a investire l’infermiera, la quale però lo bloccò con un braccio. Evidentemente il personale era ben preparato a questi episodi.

«Certo, vieni. Ti accompagno».

Louise e Olle li seguirono verso una porta, due camere più in là. Sentirono l’infermiera spiegargli che erano arrivati due poliziotti che volevano scambiare qualche parola con lui. Scherzosamente, gli chiedeva se avesse combinato qualche guaio.

«Eh, a scavare un pochetto, qualcosa si troverà pure», diceva il vecchio, in un tono ben diverso da quello imperioso che avevano appena udito.

Entrarono e attesero che la donna uscisse e richiudesse la porta.

Kurt Melvang si girò lentamente e si lasciò sprofondare su una sedia. «Siete venuti a mettermi dietro le sbarre?», chiese, tutto allegro, guardandoli con occhi leggermente acquosi.

«Ma no», rispose Olle. «Siamo qui per parlare con lei delle sessantacinquemila corone che ha trasferito su un conto in Svizzera».

«Ohhh!», ululò l’anziano, con una smorfia esasperata.

«Non fraintenda», si affrettò a intervenire Louise. «Non è per mettere il naso nelle sue finanze private, ma la beneficiaria di quella somma è stata uccisa, perciò vorremmo appurare cosa...».

Con fatica, l’anziano si sollevò dalla sedia e, prima che Louise e Olle avessero il tempo di reagire, si sbottonò i pantaloni e li lasciò cadere fino alle caviglie.

«Chiamo l’infermiera», disse Louise, confusa, uscendo dalla stanza.

«Purtroppo il declino è accelerato da quand’è morta la moglie, qualche mese fa», spiegò la donna, dopo essere venuta a rimettere a posto i pantaloni dell’uomo, ammonendolo di tener presente che aveva ospiti.

Louise sospirò e rifletté per qualche istante, poi chiese se il personale dell’istituto avesse mai avuto notizia della grossa somma che Kurt Melvang aveva trasferito verso un conto all’estero. Si rendeva conto di oltrepassare il limite, ma con quell’uomo non c’era verso di cavare un ragno dal buco.

L’infermiera non parve sorpresa da quella domanda, anche se infilò le mani in tasca come se si sentisse un po’ a disagio a ritrovarsi risucchiata nella sfera privata di un degente. «Sarebbe stato ben difficile non sentire questa notizia, visto che i due figli sono venuti diverse volte a sgridarlo», disse con imbarazzo. «Non conosco l’ammontare della somma e non so chi sia il destinatario della donazione, ma loro se la sono presa parecchio, perché lui butta al vento la loro eredità». Si strinse un poco fra le spalle. «Capita, ogni tanto, di assistere a questo genere di scontri, quando i parenti si rendono conto che non erediteranno tutto quello che si sono aspettati. È sempre molto spiacevole, ma nei problemi familiari non c’immischiamo mai».

«Donazioni», disse Louise quando uscirono, dopo che la porta si fu richiusa alle loro spalle. «Certo, questo spiega la grande differenza tra le somme».

«Ma donazioni a cosa?», chiese Olle, sedendosi in macchina.

«È quello che dobbiamo scoprire. Hai l’indirizzo di quel tizio di Birkerød?».





15





Le strade erano quasi deserte, quando in silenzio imboccarono Kongevej. Quello che Louise non riusciva a togliersi dalla testa non erano tanto le donazioni, quanto piuttosto Eik e la frustrazione che le aveva causato, piantando tutto quanto e partendo come se niente fosse, nel momento stesso in cui aveva ricevuto una telefonata dalla polizia inglese.

Non sapeva cosa pensare. Certo, era naturale reagire subito, se emergevano nuovi elementi in un caso che riguardava una persona cara, ma quanto poteva essere cara, la persona in questione, dopo quasi diciott’anni? Louise non riusciva a capacitarsene.

«Non occorre arrivare fino a Birkerød», disse Olle, interrompendo il filo dei suoi pensieri. «Appena passiamo Holte, svoltiamo verso Bistrup».

Olle era un uomo di buona compagnia, e Louise dovette riconoscere di essere stata precipitosa nel classificarlo come troppo invadente. Era un veterano del Dipartimento Investigativo, e a volte sapeva essere sfacciato, ai limiti dell’insolenza. Oltretutto, fin dal primo giorno di Louise al lavoro aveva apertamente flirtato con lei, tanto da risultare inopportuno. E poi c’era la faccenda dei disegni. Olle aveva ritratto tutti i colleghi in stile fumettistico, e lei faticava a prendere sul serio un uomo adulto con una smaccata passione per quel genere di personaggi. Ma bisognava ammettere che aveva una buona mano.

«È lì, al civico 4», disse Olle, puntando il dito nel preciso istante in cui il GPS annunciava che la destinazione era a cento metri, sulla destra.

Louise parcheggiò accanto al marciapiede e scrutò la villa, che sorgeva a una certa distanza dal margine della strada. «Immagino che il giardino digradi fino al lago», disse prima di scendere.

«Quartiere costosetto», osservò Olle, contorcendo il lungo corpo per uscire dall’abitacolo. «Devono averne, di soldi».

«A quanto ammontava il loro bonifico?», chiese Louise.

«Centomila». Olle si passò una mano fra i capelli radi affinché il vento non glieli scompigliasse.

Il portone laccato di nero venne aperto da un uomo dal fisico sportivo, con una gran barba curatissima e capelli bianchi che spuntavano rigidi come setole. «Erik Hald Sørensen», si presentò, tendendo la mano a Louise.

Lei ripassò mentalmente ciò che sapeva su di lui: sessantunenne, da quasi dieci mesi vedovo di Christine Løvtoft, molto più giovane del marito nonché titolare del conto dal quale era partito il bonifico per la Svizzera.

«Prego, accomodatevi», disse l’uomo, facendosi da parte.

La prima cosa che Louise notò fu che le giacche della defunta moglie erano ancora sull’appendiabiti nell’ingresso, e che i suoi lunghi stivali neri stavano accanto a una fila di scarpe da uomo.

Lo seguirono in soggiorno. In vari punti c’erano vasi vuoti, come se un tempo l’arredamento avesse compreso anche mazzi di fiori freschi che adesso erano stati aboliti. In generale, a guardarsi intorno, c’erano diversi tocchi femminili. Sul tavolino di cristallo c’erano un numero di «Eurowoman» e un plaid di design moderno.

Erik Hald Sørensen li invitò a sedersi sul divano ad angolo. «Posso offrirvi qualcosa?», chiese, restando in piedi ad aspettare una risposta.

Entrambi scossero la testa, dicendo che non gli avrebbero portato via molto tempo, avevano solo poche domande. Lui si avvicinò al tavolino e si sedette sulla poltrona di fronte a loro. Sul davanzale interno della finestra c’erano delle sue fotografie insieme a una donna dell’età di Louise. In una, lei era alle sue spalle e si sporgeva in avanti sorridente, appoggiandogli il mento a una spalla. In un’altra erano entrambi in mezzo a un grande coro che cantava su una piana aperta. C’erano anche cornici con immagini di un’escursione sulle montagne norvegesi, e un fotoritratto di loro due, mano nella mano su un pendio coltivato a vigneti.

Erik Hald Sørensen seguì lo sguardo di Louise e il suo volto si rattristò. «Mi manca tutti i giorni», disse, costringendosi ad abbozzare un sorriso. «Ho lasciato la mia prima moglie per stare con Christine, e non me ne sono mai pentito neppure per un secondo, anche se i miei figli non vogliono più avere a che fare con me. Non riescono a perdonarmi di avere scelto una donna non molto più vecchia di loro, ma al cuor non si comanda, no?».

«No». Olle scosse la testa.

«L’ho conosciuta alla clinica», disse Erik Hald Sørensen, in un modo che fece capire a Louise che dentro di lui ardeva un profondo dolore per il fatto di non avere intorno a sé nessuno con cui sfogarsi. «Era medico anche la mia ex moglie. Avevamo un ambulatorio insieme, a Hareskovby, ma Vivian me l’ha lasciato quando ci siamo separati. Quando poi a Christine è stata diagnosticata la corea di Huntington, mi sono ritirato. Preferivo restare a casa per prendermi cura di lei». Per un istante, sorrisero anche i suoi occhi.

«È da dieci mesi che è morta, giusto?», chiese Olle, nel tentativo di portare il vedovo all’argomento di cui volevano parlare.

«Nove e mezzo», precisò lui, per poi riprendere le sue rievocazioni. «È stata Christine a spingermi verso il canto. Avevo sempre avuto quella passione, ma non l’avevo mai concretizzata. Essendo il maggiore di tre figli maschi, sono stato spronato a restare in carreggiata e completare gli studi». Tacque per un istante. «Ma Christine era diversa. Diceva che bisogna fare le cose di cui si ha voglia, e anche lei amava cantare. Era come se volesse insegnarmi che potevo far sì che la vita si aprisse davanti a me. Siamo entrati a far parte di un grande coro nordico, con il quale siamo andati in tournée diverse volte». Sorrise fra sé e sé. «Ma poi è arrivata la malattia», riprese, guardando Olle, come per assicurarsi che capisse di cosa l’aveva privato quel morbo. «È una brutta bestia, la corea di Huntington. L’aveva avuta anche sua madre, quindi Christine sapeva cosa l’aspettava».

Louise tentò di catturare lo sguardo di Olle per fargli capire che bisognava andare avanti. Ma lui non la vide. Si sporgeva leggermente in avanti sul divano e lasciava parlare il vedovo.

«Christine era di vedute aperte, amava la vita, il sesso e i gesti d’affetto, per lei erano cose del tutto naturali. Ma con la diagnosi è sparita ogni cosa. Non voleva più che l’accarezzassi. Per me non era un problema non poter più fare l’amore, lei mi dava talmente tante altre cose... Ma ha cominciato a provare disgusto per il proprio corpo. La corea di Huntington è una malattia genetica neurodegenerativa che si manifesta con movimenti improvvisi del tutto incontrollabili, che scuotono il corpo. Influisce anche sulla personalità e sul comportamento, e si accompagna a demenza, che con il tempo porta a una grave invalidità. Non c’è cura. Si muore entro una quindicina d’anni. Christine diceva che il suo corpo si stava ammutinando. Era realista: aveva visto la malattia devastare lentamente sua madre, riducendola in sedia a rotelle, a dover chiedere aiuto per ogni minima cosa». Alzò lo sguardo.

«Appena prima di morire, sua moglie ha fatto una donazione», disse Louise. Le si stringeva il cuore, all’idea della defunta signora e del tragico decorso della malattia, ma occorreva andare avanti. «Saprebbe dirci quale causa ha sostenuto?».

La domanda non parve sorprendere Erik Hald Sørensen. Si rivolse a Olle. «Quando mi avete telefonato, mi parlavate di una somma trasferita su un conto all’estero». Scosse la testa. «So bene che era sostenitrice di diverse unioni benefiche, ma in tutta sincerità non ho messo mano alla divisione ereditaria. La pratica non è ancora conclusa. Christine aveva un certo patrimonio, gliel’aveva lasciato sua madre, e lo amministrava da sé. Ho messo tutto nelle mani del nostro avvocato, ma posso senz’altro chiedergli di appurare a quanto ammontasse quella donazione».

«Non occorre che si disturbi», si affrettò a dire Louise. «Conosciamo la somma. Quello che ci interessa scoprire è l’identità del beneficiario».

«Su questo, al momento non saprei proprio aiutarvi, ma posso indagare e ricontattarvi», suggerì l’uomo. Si lasciò sprofondare un poco nella poltrona, ma poi si fece forza, batté le mani sulle cosce e si alzò. «Bene, sarà ora di uscire con Siggy, altrimenti va a finire che romperà qualcosa».

Louise aveva notato il cestino imbottito accanto alla porta del terrazzo, ed entrando in casa aveva sentito abbaiare. Chiese dove fosse il cane.

«Nel retrocucina. È ingovernabile, quando arrivano ospiti, e ho pensato di risparmiarvelo». Erik Hald Sørensen fece un sorriso opaco e li accompagnò alla porta.

«La ringraziamo tanto per averci dedicato il suo tempo», disse Louise, anche se non si erano avvicinati neppure di un passo alla spiegazione che cercavano. «Ci dia un colpo di telefono se riesce ad appurare chi è il beneficiario della donazione».

«Be’, ci tocca proprio passare alla successiva», disse Olle, mentre Louise faceva inversione sull’ampia strada di villette. «È giù a Karlslunde o a Greve. Te la senti?».

“Abbiamo scelta?”, pensò Louise, digitando l’indirizzo sul GPS.





16





Winnie Moesgård, con occhi arrossati, li fece accomodare in salotto. Dalla stanza adiacente usciva una musica soffusa, classica e tenue, e in diversi punti c’erano candele accese. Louise, dal ragguaglio che Olle le aveva dato durante il tragitto, sapeva che la signora aveva settantatré anni. I capelli quasi bianchi erano disposti in un’acconciatura elegante, con la frangia. Portava una gonna morbida, in tinta con il cardigan, e una camicetta gialla, liscia, dal colletto a risvolti stretti. Il marito, Werner, aveva sei anni di più, e la musica era per lui. Era moribondo, in camera da letto, loro l’avevano saputo dalla signora Moesgård quando avevano telefonato per annunciarsi.

Erano passate appena due settimane da quando i due coniugi avevano effettuato un bonifico di venticinquemila corone sul conto di Sofie in Svizzera.

«Venite pure a salutarlo», disse la donna, voltandosi. Li condusse alla camera. «Werner? C’è la polizia».

Louise ebbe una stretta al petto. “Non era proprio necessario”, pensò.

Il letto era rivolto verso una portafinestra che si affacciava su un litorale aperto, spogliato dall’inverno e chiazzato di brina. Ciuffi di erbe alte ondeggiavano al vento, e uccelli dalle lunghe zampe becchettavano nella sabbia. Nella camera, tutto taceva. Su un comodino c’era un vaso di tulipani gialli, e su una sedia davanti alla finestra al lato della portafinestra era seduta una donna che teneva un libro in grembo. Nel vederli entrare, alzò lo sguardo. Aveva circa una ventina d’anni meno di Winnie Moesgård, ma poteva essere una sorella. Una cognata, forse. Fece un breve cenno di saluto e tornò a immergersi nella lettura.

Nel letto dormiva il morente. A parte il respiro affannoso, sembrava molto sereno. Louise annuì alla signora Moesgård e tornò da Olle, che era rimasto in corridoio. Non se la sentiva, di stare lì a fissare un moribondo che neppure conosceva. Era una cosa troppo privata.

La signora scambiò qualche parola a bassa voce con la donna sulla sedia, poi ricondusse Louise e Olle in salotto. «Non ha più forze», disse, battendo rapidamente le palpebre un paio di volte e sorridendo come per chiedere scusa. «È da tanto tempo che sappiamo cosa aspettarci, eppure è difficile dire addio alla persona con cui si è stati per gran parte della vita. Avevo diciannove anni, quando ci siamo conosciuti».

«Immagino», disse Louise, presumendo che la signora avesse bisogno di qualcuno che l’ascoltasse. Si sedette e segnalò a Olle di fare altrettanto.

«Ma voi volevate sapere della donazione», disse poi Winnie Moesgård, con un po’ più di forza nella voce. «Non so come avrei fatto, senza le Veglianti». Scostò la sedia a capotavola e si sedette. La musica nella camera da letto s’interruppe per un istante, poi le tenui note ripresero. «Io, contrariamente a Werner, ho paura della morte. Non riesco a restare da sola davanti a essa. Me ne vergogno, ma in vita mia non ho mai visto una persona morta». Rivolse a entrambi uno sguardo imbarazzato.

Olle sorrise e le disse che in realtà non era una cosa di cui vergognarsi. «È del tutto naturale avere difficoltà a rapportarsi alla morte».

«Ecco perché è stato un grande sollievo per me, quando mio marito, qualche mese fa, mi ha detto di aver preso contatto con un servizio di badanti specializzate nell’assistenza ai moribondi, consigliato da un caro amico che aveva appena perso la moglie, morta di cancro, e aveva avuto una buona esperienza con queste professioniste».

«Ah, le Veglianti», disse Louise, mentre le tessere del puzzle cominciavano a combaciare. Dunque la donna seduta in camera era una di quelle badanti. Non aveva mai saputo che fosse stata ripristinata la tradizione di vegliare i moribondi. Credeva che queste cose appartenessero al passato. Ma continuava a non vedere il nesso con Sofie Parker in Inghilterra. «Dunque il bonifico è servito a pagare una donna che viene a vegliare suo marito sul letto di morte?».

«Sì, possiamo metterla così», ammise Winnie Moesgård. «Ma non è un pagamento in senso stretto. Non ci mandano il conto. Siamo noi a decidere quanto vogliamo donare all’associazione. Si dà quello di cui si può fare a meno, o una somma che si giudica adeguata».

«Potremmo scambiare due parole con questa signora?», chiese Louise, con circospezione. «Così avremo un contatto presso l’associazione delle Veglianti, se ci serviranno altre informazioni».

«Certo. Perché, è successo qualcosa di poco pulito?», azzardò Winnie Moesgård.

«No, niente affatto», si affrettò a rispondere Olle. «È solo che stiamo affiancando la polizia inglese in un’indagine, nella quale ci mancano alcune informazioni, e ci sarebbe utile poter contattare le Veglianti».

«Ah, ecco». Tranquillizzata, Winnie Moesgård andò nella camera a chiamare la donna.

La vegliante aveva mani fredde e viso aperto, quando venne in salotto a salutarli, e si muoveva con una calma naturale. Una presenza non certo trasparente, eppure con qualcosa di etereo. Era piacevole stare nelle sue vicinanze. «Mi chiamo Margit», disse, voltandosi brevemente verso la porta per rispondere a Winnie Moesgård che chiedeva se non avesse bisogno di un caffè, di lì a poco. «Lo prendo volentieri, grazie. Volevate chiedermi qualcosa?».

Louise annuì. «Ci piacerebbe capire», esordì, ripensando a ciò che le aveva raccontato l’infermiera di Kurt Melvang, «se abbiate mai l’impressione che gli eredi si offendano, o addirittura si arrabbino, per il fatto che ogni tanto ricevete donazioni cospicue, in certi casi talmente sostanziose da prosciugare l’intera eredità».

«Uhhh, non saprei proprio», si affrettò a rispondere Margit. «Io sto con le Veglianti come volontaria, non c’entro niente con l’amministrazione».

«Chiaro». Louise le chiese per quanto tempo, normalmente, restassero al capezzale di un moribondo. «Ovviamente capisco che è difficile generalizzare, perché in certi casi la morte arriva in fretta, e in altri si fa attendere un po’».

«Ha ragione». Margit sorrise. «Ma in genere il nostro servizio si prolunga quando il morente abita da solo e non ha parenti: preferisce averci prima, per non sentirsi isolato e insicuro. Quando invece c’è una famiglia intorno, il nostro compito consiste più che altro nell’alleggerire il carico delle altre persone e magari vegliare di notte».

«Immagino che ci sia una specie di rotazione, cioè, diverse volontarie che fanno i turni», tirò a indovinare Louise. «O si cerca per quanto possibile di mandare sempre la stessa persona?».

«Abbiamo turni di veglia, ma non siamo poi tante, perciò avvisiamo sempre, e prendiamo accordi. La cosa migliore è che il morente e la sua famiglia non debbano rapportarsi a troppe Veglianti, e quindi cerchiamo di organizzarci in modo da essere al massimo in due a darci il cambio per un certo periodo».

Louise annuì. «Posso chiederle l’indirizzo e il numero di telefono della vostra sede? Sa, qualora avessimo bisogno di sapere altro...».

«Non abbiamo una sede. Però abbiamo un telefono intestato all’associazione. Ce lo passiamo dall’una all’altra, ma lì ci trovate sempre». Scrisse il numero su un biglietto, aggiungendovi il proprio nome e indirizzo privato, e lo porse a Louise.



«Stavo pensando ai parenti», disse Olle, mentre tornavano all’auto.

«Nel senso che è fra questi che dovremmo cercare l’assassino?».

«Ci sarà pure qualcuno che se l’è presa a morte, scoprendo che tutta la sua eredità era stata donata a un’organizzazione. Non si sa mai come reagisce la gente».

Louise annuì e pensò che il ragionamento filava. Se le Veglianti lavoravano gratis, e l’associazione riceveva somme tanto grosse, doveva pur esserci qualcuno che le intascava, e a giudicare da quell’estratto conto arrivato dalla Svizzera poteva benissimo essere qui che entrava in scena Sofie Parker. Restava da capire come avessero fatto gli eredi ad arrivare a lei. «In ogni caso, è una cosa sulla quale Ian Davies e i suoi colleghi dovrebbero indagare», disse, accontentandosi di aver trovato nell’arco di una sola giornata un possibile movente da comunicare alla polizia inglese.





17





«Credo di aver trovato una pista», disse Louise, quando finalmente riuscì a parlare con Ian Davies. «Vi mandiamo per posta elettronica una lista di nomi e dati di contatto».

Aveva provato al commissariato di Nailsea, ma si era sentita rispondere che Davies era fuori, perciò aveva chiesto di Sheila Jones, ma non c’era nemmeno lei. Ora che lui l’aveva richiamata, Louise si trovava nel cucinino del Dipartimento Investigativo. Si era aspettata che Ian Davies accogliesse con entusiasmo la notizia, e invece fu sorpresa nel sentirlo ringraziare in modo sbrigativo.

«Vi mandiamo anche un riassunto degli interrogatori che abbiamo effettuato», riprese, con una certa irritazione nel sentirlo borbottare qualche parola che lei non capì. «È un brutto momento? Preferisce che la richiami più tardi?».

«No, no, scusi!», disse lui, riscuotendosi. «È solo che è scomparsa la figlia. È da stamattina presto che siamo in giro a cercarla».

«Stephanie?». Louise, in ansia, andò alla finestra e si sedette sul davanzale interno. «Cos’è successo?». In sottofondo sentì altre persone intorno a Ian Davies e una porta che sbatteva.

«Ieri sera, dopo che siete partiti voi, abbiamo fissato un interrogatorio con la ragazza. È stata lei a telefonarci». Si distrasse nuovamente.

«Dunque?», lo incalzò Louise.

«Ci ha raccontato di aver visto l’uomo che ha sparato a sua madre. Le era venuto in mente un particolare. La prima volta che abbiamo parlato con lei era sotto shock, ed è comprensibile».

Vedendo Olle uscire dal cucinino con una tazza in mano, Louise gli fece segno di fermarsi. «Stephanie è scomparsa», gli disse, e in poche parole gli spiegò che la figlia di Sofie Parker aveva visto l’assassino. Inserì il vivavoce e resse il cellulare davanti a sé. «È in grado di identificarlo?», chiese, passando nuovamente all’inglese. «Ha saputo fornirvi una descrizione?».

«Ci siamo accordati affinché venisse qui in commissariato oggi, dopo la scuola, per fare un identikit e diramare un avviso di ricerca. Ma non è arrivata. Allora siamo andati alla casa, ma abbiamo trovato solo il padre. La figlia era sparita, e sembra che qualcuno abbia perquisito lo studio della madre. Non abbiamo ancora avuto modo di determinare se sia stato portato via qualcosa. Al momento temiamo che l’assassino sia tornato sul posto e che si sia introdotto nella casa. Potrebbe aver rapito Stephanie perché si è reso conto che lei è in grado di identificarlo».

Eik si piazzò sulla soglia, ma si fece da parte per lasciare spazio a Rønholt, che si era fermato in corridoio. Louise, irritata, gli fece cenno di non parlare.

«Tutti i nostri uomini la stanno cercando, ma non abbiamo ancora trovato nessuno che l’abbia vista», disse Ian Davies dal vivavoce.

Louise sentiva su di sé lo sguardo di Eik. Le dava fastidio che lui e Rønholt fossero lì ad ascoltare.

«Aggiornami più tardi», le bisbigliò Olle, andandosene per lasciarla telefonare in pace, ma gli altri due evidentemente non colsero la sottile imbeccata.

Louise disinserì il vivavoce e si voltò verso la finestra per dare loro le spalle. «Come dicevo, abbiamo indagato sulle donazioni», disse, e raccontò delle volontarie dell’associazione delle Veglianti. «Vi suggeriamo di concentrare l’attenzione sui parenti delle persone che hanno dato via gran parte dell’eredità. E poi sarebbe interessante fare un controllo sulle somme prelevate dal conto in Svizzera e scoprire a cosa sono state destinate. Ma ovviamente la priorità è trovare la ragazza. Avvisatemi appena ci sono novità».

Concluse la telefonata e si accinse a tornare al proprio ufficio. Eik si era dileguato. Rønholt, invece, era ancora lì ad aspettarla. «Dai un’occhiata a questa roba», le disse, porgendole un foglio A4 azzurro. Era un nuovo annuncio di posizione vacante.

«A Slagelse?», disse Louise.

«Sì, e naturalmente ci metterò una buona parola. L’ispettore di laggiù è una mia vecchia conoscenza».

Lei posò il foglio accanto alla macchinetta del caffè. «Io non vado da nessuna parte. Se vuoi spedire via qualcuno, parlane con Eik», disse, e se ne andò.



Erano quasi le 17,30 quando Louise, sudata fradicia e in tuta da ginnastica, salì in ufficio dopo mezz’ora di allenamento intensivo nella palestra della polizia. Correre d’inverno non le piaceva granché, ma lo faceva ugualmente. Oggi, però, aveva trovato più comodo il tapis roulant.

Era in ritardo. Fra poco Jonas sarebbe tornato a casa dal collegio: alle otto c’era l’open day alla scuola di Frederiksberg, e avrebbero dovuto cenare prima.

Stava tornando in ufficio a recuperare la borsa, quando un uggiolio attirò la sua attenzione. Si fermò ad ascoltare, poi lentamente s’incamminò lungo il corridoio, verso il vecchio ufficio di Olle. Sentì un formicolio sottopelle, quando dietro la porta chiusa udì Charlie.

Aprì la porta, e quando il pastore tedesco si avvicinò a lei scodinzolando, gli accarezzò la testa mormorando frasette affettuose. La scrivania era libera, lo schermo del computer era spento. Sullo schienale della sedia non c’era la giacca di Eik. Aveva chiuso tutto e se n’era andato dall’ufficio senza prendere il cane con sé.

Per un lungo istante, Louise rimase lì a guardarsi intorno, poi prese il guinzaglio dal gancio dietro la porta, per portare a casa Charlie.

Mentre andava verso l’auto, sentì squillare il cellulare. Era talmente furiosa che ebbe l’impulso di rifiutare la chiamata, ma poi le venne in mente che poteva essere Jonas, appena arrivato all’appartamento. Sfilò di tasca il telefono e ne ebbe conferma.

«Ciao, tu!», gli disse, ma si fermò sentendo che all’altro capo c’era una voce che non riconosceva: quella di una donna, che in tono asciutto si presentò come Bente, la signora del pianterreno.

«Suo figlio mi ha pregata di telefonarle», spiegò.

«È successo qualcosa?», la interruppe Louise. La sua voce non funzionava a dovere, quello che le usciva di gola era più un sibilo rauco.

«Melvin è caduto nell’androne. L’ha trovato Jonas», riprese la vicina. «Ha cominciato a fargli il massaggio cardiaco. Sarebbe bene che lei venisse a casa».

Louise, che nel frattempo aveva raggiunto l’auto, si sorresse al cofano. Si sentiva come se le avessero dato un pugno allo stomaco. Le balenarono nella mente immagini di Melvin nel corpo scale, magari dopo una passeggiata con Dina ai giardini di Frederiksberg. Ma no, era troppo buio, magari era sceso a fare la spesa.

«L’ambulanza sta già arrivando».

«Arrivo subito», disse Louise, facendo salire Charlie sul sedile posteriore.





18





Quando Camilla raggiunse Korsør, i piloni del ponte del Grande Belt sbucavano dalle nebbie dell’inverno e parevano sospesi in aria, mentre cominciava la salita. Aveva appena sorpassato un camion quando, lanciando un’occhiata allo specchietto retrovisore, notò una BMW che si avvicinava a velocità quasi soprannaturale, costringendola a rientrare nella corsia destra. Aveva sperato di sfrecciare su quella di sorpasso fino alla fine del ponte, per tenere in scacco l’acrofobia. Imprecava ad alta voce ogni volta che, passando un pilone, sentiva l’auto sussultare. Quando finalmente scese sulla strada per Nyborg, Sprogø le apparve come un’isola fantasma, con il suo vecchio faro. Imboccò l’uscita nel preciso momento in cui passava un treno IC4 che puntava dritto sulla Fionia. Di lì a pochi istanti, per fortuna, eccola dall’altra parte.

Terkel Høyer le aveva fatto una generosissima concessione nel permetterle di approfondire questa storia, a patto che sfruttasse il weekend per andare nello Jutland e vedere cosa riusciva a scoprire. In compenso aveva tenuto a specificare che poteva scordarsi un rimborso spese, e lei non aveva protestato. Mentre attraversava la Fionia per raggiungere il paesino dello Jutland di cui era originaria Sofie Bygmann, si sorprese a canticchiare, anche se davanti a lei c’era l’ennesimo camion che le faceva schizzare sassolini e fango contro il parabrezza. Era da tanto tempo che non veniva nelle campagne a documentarsi su una storia che l’appassionava. Erano esattamente questi, gli articoli che Camilla adorava scrivere. Allo stesso tempo, però, era turbata all’idea di doversi presentare a sorpresa e tentare di far parlare la gente.

Quando il GPS le disse di prepararsi a svoltare a destra cinquecento metri dopo, sollevò leggermente il piede dall’acceleratore. A sinistra c’era la chiesa. Bianca, classica e piuttosto grossa – considerò Camilla, oltrepassandola a bassa velocità – perlomeno in rapporto alle dimensioni del paesino. Si fermò per un istante a un incrocio a T, per orientarsi. Destra o sinistra? La strada sembrava più o meno deserta in entrambe le direzioni. Vedendo un’auto arrivare da dietro, decise di andare a destra. Un negozio di alimentari Dagli’Brugsen, un ufficio postale, un fornaio e un fioraio. Proseguì, passando davanti al salone del parrucchiere del paese, che si trovava in una villetta bianca. D’un tratto si ritrovò fuori dall’abitato.

Continuò fino a una strada sterrata, dove accostò per fare manovra e tornare indietro.

Dall’altra parte dell’incrocio a T c’era un negozio di biciclette che, a giudicare dall’assortimento esposto e dalla facciata dell’edificio, poteva benissimo essere lì fin dai tempi in cui Sofie abitava in questo paese.

Camilla mise la freccia a destra e si fermò con due ruote sul marciapiede.



Il negoziante era un omiciattolo con baffi e capelli grigi arruffati. Rimase per un istante sulla soglia dell’officina ad asciugarsi le mani in uno straccio chiazzato d’olio, che poi gettò da parte prima di venire al bancone. “Non sembra entusiasta all’idea di una possibile cliente”, pensò Camilla, prima di presentarsi. «Mi manda il “Morgenavisen”, sarei molto interessata a parlare con qualcuno che abbia conosciuto Sofie Bygmann». Fece una pausa per vedere se quel nome provocasse qualche reazione, ma non fu così. «La moglie del pastore, quella che è scomparsa», delucidò.

Ora la reazione si presentò, ma fu difficile da interpretare. Poteva essere un diniego o una conferma del fatto di averla conosciuta.

Per un istante restarono lì immobili, entrambi in silenzio. Poi Camilla chiese: «La conosceva?».

Il negoziante si spinse gli occhiali sulla fronte, posò le mani sul bancone e si sporse leggermente in avanti, annuendo. «Quand’era bambina, i genitori vennero qui a comprarle la prima bicicletta».

Camilla gli rivolse un sorriso compiacente e un cenno di assenso, per invogliarlo a continuare.

«Pedalava su e giù per la strada, qui davanti, canticchiando: “Il fanale funziona, il fanale funziona!”», disse lui. «Ma sono passati trenta o quarant’anni». Scosse un poco la testa.

«Cosa ricorda di quei tempi?», gli chiese Camilla.

«Mi pare che sia andata al ginnasio di Vejle, o forse alle scuole commerciali. Mio figlio andava all’istituto tecnico, e ogni tanto al mattino facevano la strada insieme. Quando lui ha preso la patente, qualche volta addirittura l’accompagnava in macchina». Tacque, come per frenare i ricordi.

«Non mi dispiacerebbe fare due chiacchiere con lui».

L’espressione dell’uomo cambiò. «Sarà dura», disse, dopo una pausa. «È morto un mese prima di compiere ventidue anni».

Camilla lasciò ricadere le mani. «Mi dispiace», mormorò.

Lui la guardò. Poi fu come se avesse deciso di accogliere quella frase di condoglianze. «La figlia del venditore di alimentari, Henriette, era una grande amica di Sofie. Aveva qualche anno di meno, ma passavano tanto tempo insieme». Puntò un dito verso il centro del paese e spiegò che la donna abitava in un appartamento sopra il Dagli’Brugsen.

Camilla sorrise e lo ringraziò per averle concesso il suo tempo, poi gli chiese se avesse qualcosa in contrario a essere citato nell’articolo. L’uomo scosse la testa e disse che per lui faceva lo stesso.

La campanella sopra la porta tintinnò quando Camilla uscì dal negozio.



La figlia del venditore di alimentari non veniva alla porta, perciò Camilla entrò nel Dagli’Brugsen a chiedere di lei. Il negozio sembrava deserto, ma a sinistra, appena prima del bancone dei vuoti a rendere, c’era un piccolo sportello postale, presidiato da una donna. Scosse la testa quando Camilla le chiese se sapesse dove trovare Henriette.

Camilla stava per andarsene, quando la porta del retrobottega si aprì e comparve una donna robusta, un po’ avanti negli anni, che spinse in negozio un carrello di merci e borbottò fra sé mentre cercava di trascinarlo sopra il gradino della soglia senza far cadere neppure una confezione.

«Scusi...», Camilla si schiarì la gola, quando la vide passarle davanti.

La donna non alzò lo sguardo, ma le sue labbra si muovevano.

«Scusi...», ripeté Camilla, a voce un po’ più alta, e finalmente riuscì a catturare la sua attenzione.

«Dica», rispose la donna, con il tono neutro del personale di servizio, non patentemente infastidito ma nemmeno accomodante.

«Io lavoro in un giornale», esordì Camilla, decidendo che il suo titolo professionale specifico non era rilevante ai fini dell’indagine. «Mi sto documentando sulla moglie del pastore, quella che è scomparsa tanti anni fa. Lei la conosceva?».

La donna annuì piano, come domandandosi se non fosse più saggio tenere la bocca chiusa. «In chiesa ci andavo», disse infine. «Be’, ci vado ancora, ma le cose sono cambiate da quando non c’è più la moglie del pastore».

«In che senso?».

«Quando lei l’ha lasciato, la gioia è sparita. È cominciata una nuova epoca».

«Come sono andate le cose?», chiese Camilla.

La donna scosse un poco la testa. «Mah, che dire? È partito tutto dalla madre. Quindi... Be’, per noialtri è difficile capire di preciso cos’è successo».

«Alla madre? Cosa le è capitato?».

La donna le lanciò un’occhiata, come se solo ora si rendesse conto che Camilla non era una compaesana e non conosceva tutte le storie del posto. «Si è ammalata gravemente. Non voleva più vivere, e ha preso delle pillole, che però non hanno funzionato. Anzi, hanno fatto più danno che altro, non so se mi spiego».

Camilla non capiva bene, e fece per chiedere delucidazioni, ma la donna proseguì spontaneamente.

«Alla fine è morta lo stesso, dopo poco tempo, in ospedale. È stato allora che è scomparsa Sofie. Succedesse oggi, forse diremmo che le era venuta la depressione, ma a quei tempi non c’era nessuno che le desse una mano. O forse, semplicemente, non si sapeva quanto fossero gravi queste cose. Io credo che nemmeno il marito si rendesse conto di quanto fosse addolorata. E sì che doveva avere una certa esperienza di persone in lutto». Si schiarì rumorosamente la gola. «Ma adesso i giornali dicono che non si è ammazzata. Finora avevano pensato tutti che fosse andata così».

«No», disse Camilla, «era andata a vivere in Inghilterra. E adesso è stata uccisa».

La donna annuì e si sistemò la camicia. «Mi dispiace per il pastore. Non si meritava che questa ferita venisse riaperta».



Il vento pungeva le guance, quando Camilla uscì di nuovo sul marciapiede. Dall’altro lato della strada sferragliavano le serrande di un baracchino di salsicce chiuso. La corriera per Vejle passò, schizzandole acqua sugli stivaletti prima che lei avesse il tempo di ritrarsi. Per un istante rimase lì, indecisa, a meditare se fosse giunto il momento di fare visita al pastore, o se fosse meglio parlare con qualche altra persona, prima di salire in auto e andare alla canonica.

Sentendo squillare il cellulare in tasca, per abitudine pensò che a chiamarla fosse Terkel Høyer, per chiederle come procedesse il lavoro, ma poi le venne in mente che il caporedattore, con ogni probabilità, non aveva più risorse nemmeno per queste telefonate.

Era Frederik, e dal tono di voce Camilla capì all’istante che non la stava chiamando per sentire se fosse arrivata nello Jutland.

«Ho appena ricevuto un’email», cominciò lui, subito dopo il suo «ciao, tesoro!». «Devo andare a Los Angeles, questa settimana stessa. Vogliono che io sia presente a un incontro con gli altri autori e il produttore della serie».

«Bene», rispose Camilla. «Magnifico che comincino già adesso».

«No, non direi proprio. Avevo detto a questi signori che volevo lavorare dalla Danimarca, e che tutte le riunioni dovevano avvenire via Skype».

«Ma è naturale che gli altri autori sentano il bisogno di vederti di persona», azzardò Camilla.

«Certo, e io non ho niente in contrario a fare un viaggio fin laggiù, per conoscerli», disse lui. «Solo che a quanto pare si aspettano che poi io rimanga là».

«Be’, almeno all’inizio sarà un vantaggio, fare un po’ di scrittura di gruppo. Anche per te, dico. Così sarai sicuro che abbiano ben presente la tua idea di trama e di sviluppo dei personaggi».

Lui sospirò e le diede ragione. «Perlomeno potevano darci un po’ più di tempo per prepararci. Adesso ci toccherà spostarci di corsa in un albergo, e poi dovremo guardarci intorno in cerca di un appartamento decente, o magari di una casa sulla costa».

«Com’è che parli al plurale?».

«Be’, perché la caccia all’immobile dovrai sobbarcartela tu, visto che io sarò sommerso dal lavoro nei prossimi tempi. Ma anche perché è importante trovare una casa che piaccia anche a te».

«Tesoro... Io non vengo a Los Angeles. Come faremmo con Markus? Non possiamo mica piantarlo in collegio. E col mio lavoro, poi?». Le venne da ridere, finché non si rese conto che Frederik parlava sul serio: aveva in mente un trasloco di famiglia. Ma gli accordi non erano questi. Men che meno adesso che lei cominciava ad affezionarsi al suo nuovo lavoro presso il «Morgenavisen». Oltretutto, le sembrava surreale parlare con lui di Los Angeles mentre si trovava in un paesino sperduto ai confini della Bible Belt dello Jutland.

Più oltre lungo il marciapiede, una donna della sua età, che spingeva una carrozzina, si fermò davanti al portone dal quale si saliva all’appartamento soprastante il Dagli’Brugsen, frugò in tasca in cerca delle chiavi, poi abbassò la cappottina impermeabile che proteggeva il bambino ed entrò.

«Adesso devo proprio scappare. Ne riparliamo appena torno», disse in fretta Camilla, e concluse la telefonata, con la sensazione che fosse appena stato messo in movimento qualcosa d’ingovernabile. Non le andava di stare senza Frederik. Non le andava proprio. Ma il suo periodo da casalinga sposata a un riccastro era scaduto. Mise il cellulare in modalità silenziosa e si avvicinò alla donna, che con una mano stava aprendo la porta dell’androne dove c’era l’ascensore, e con l’altra reggeva una borsa della spesa. «Lasci che l’aiuti», si offrì Camilla, dietro di lei. Reggendo la porta, si presentò e le chiese se fosse Henriette, e se potesse parlare con lei per un istante.

«Allora dovrà salire con me», rispose la donna.

Nel corpo scale, l’aria sapeva di dolci alla cannella e giacche bagnate. La vecchia amica di Sofie salì per prima, litigando con l’ascensore e lasciando la borsa della spesa a Camilla. Non appena entrarono nell’appartamento, Camilla notò che sembrava l’abitazione di una mamma single: nell’angusto ingresso non c’erano giacche in taglie da uomo, sulla scarpiera c’erano solo calzature da donna, e sulla targhetta alla porta c’era solo il nome di lei.

«Si accomodi in salotto», disse Henriette, liberandosi dallo sciarpone in lana fatto in casa. Apparve una lunga chioma bionda che le ricadde sulla schiena. Aveva sane guance rosse, e gli occhi azzurri non rivelavano rabbia né fastidio.

«Mi piacerebbe parlare con lei di Sofie Bygmann. Se la sente? Sto scrivendo un articolo su di lei». Camilla notò il lieve sussulto di Henriette nel sentire quel cognome. «Aveva ripreso il cognome da nubile», spiegò. «Lei non l’ha più vista, dopo che ha lasciato Stig Tåsing?».

Il bambino dormiva placido nella carrozzina, che Henriette aveva staccato dal supporto a rotelle e posato sul letto a due piazze, in camera, per poi andare in cucina, strappare un quadrato dal rotolo di carta assorbente e soffiarcisi il naso.

«Lasciato?». La donna tornò in salotto e osservò Camilla per qualche istante, poi un angolo della sua bocca s’incurvò nell’accenno di un sorriso. «Sofie non aveva lasciato Stig. Era stato lui a sbatterla fuori di casa, perché si era accordata con un medico per aiutare la madre a morire». Fece un cenno verso il divano, per invitare Camilla a sedersi. «Quando Sofie è scomparsa, tutti si sono dati un gran daffare per cercarla. Neanche un cane che si sia domandato come la trattasse quello stronzo».

«In che senso “aiutare la madre a morire”?», chiese Camilla.

«Ci aveva provato da sola, ma senza riuscirci, ed era ridotta a un vegetale. Non sappiamo di preciso come siano andate le cose, ma girava voce che una dottoressa si fosse accordata con Sofie per aiutare la madre ad andarsene, visto che era lei a volerlo. Pare che le abbiano dato una bella dose di morfina, e che il pastore fosse dell’idea che non ne avessero il diritto».

Camilla drizzò un poco la schiena. Non era preparata alla piega che stavano prendendo gli eventi. «Ma io avevo avuto l’impressione che fossero una coppia perfetta, che Sofie fosse benvoluta da tutti e che con il pastore avesse un ottimo rapporto. Non ho mai sentito che lui la maltrattasse. Era violento?».

«Violento?». Henriette sorrise, come se l’idea stessa fosse assurda. «No, è solo che si è rifiutato di celebrare le esequie della suocera, perché aveva deciso di togliersi la vita. O perlomeno ci aveva provato. E anche perché loro le avevano dato una spintarella».

«Ah, è una cosa che si può rifiutare?», chiese Camilla, sorpresa. Sapeva bene che esistevano casi di membri del clero che avevano negato il funerale religioso a un suicida, ma a quanto ricordava erano tutti all’interno delle chiese libere.

Henriette fece spallucce. «In paese lo sanno tutti quant’è inflessibile nel suo mandato pastorale. Non celebra matrimoni fra persone che siano già state sposate in precedenza, e di omosessuali non vuole nemmeno sentirne parlare. Eppure da ragazzo era carinissimo, amato da tutti. Era anche molto promettente come sportivo».

«C’è stata un’indagine?», chiese Camilla, tirando fuori il blocco e cominciando a prendere appunti.

Henriette scosse la testa. «No, la cosa è rimasta nei confini del paese. Prima che si arrivasse a quel punto, lui l’ha sbattuta fuori di casa».

«E la dottoressa?», chiese Camilla.

«Lui non poteva dimostrare niente, ma le ha reso la vita talmente difficile che alla fine è andata ad abitare altrove». Si sentì un lieve grugnito dall’interfono per neonati, ma Henriette rimase seduta, e non se ne udirono altri.

«Ricorda come si chiamava?».

Henriette rifletté, poi scosse la testa. «È passato talmente tanto tempo...».

Camilla annuì piano.

«Io credo che Sofie non riuscisse ad accettare che sua madre non venisse seppellita nel cimitero della chiesa in cui lei era moglie del pastore. Suo marito non si era fatto problemi a celebrare il funerale del figlio del venditore di biciclette, che dopo una sbronza campale era andato a schiantarsi con la macchina insieme al figlio del fornaio». Scosse di nuovo la testa. «Ma non ho fatto in tempo a parlarne con lei. D’un tratto è sparita». Rattristandosi, fissò lo sguardo avanti a sé. «E la notizia successiva è stata quella della sua scomparsa sul Mediterraneo».





19





Stig Tåsing non parve granché sorpreso dalla visita di Camilla alla canonica, e gliene spiegò il motivo non appena l’accolse in cucina. «Mi ha telefonato Tove, quella del Dagli’Brugsen, avvisandomi dell’arrivo di una giornalista dalla capitale, venuta a scavare nella vecchia storia della scomparsa di mia moglie», disse, facendole cenno di seguirlo. «Ma forse dovevo aspettarmelo, adesso che a quanto pare Sofie è stata trovata», aggiunse, con l’accenno di un sorriso. Aveva i capelli di un castano talmente intenso che Camilla pensò che fossero tinti. Era alto, di corporatura robusta e lineamenti quasi mediterranei: occhi scuri e sopracciglia ravvicinate. «Le confesso che mi hanno colto alla sprovvista i poliziotti che tutt’a un tratto si sono presentati alla mia porta dicendomi che la danese uccisa in Inghilterra era lei».

«Non avevate più avuto contatti da quand’era scomparsa?», chiese Camilla. Erano passati diciotto anni da quando la donna l’aveva abbandonato, o era stata cacciata di casa. Qual era la reazione più naturale, dopo tanto tempo?

Lui scosse la testa. «Accomodiamoci in soggiorno», disse, aprendo una porta a due battenti che dava su una successione di tre stanze a soffitto alto. Non sembrava infastidito dal fatto che lei si fosse presentata senza annunciarsi: c’era soprattutto curiosità nei suoi occhi scuri, mentre la invitava a sedersi e le diceva che aveva appena preparato il tè. «Le va una tazza?».

Camilla ringraziò e tentò di saggiare l’atmosfera: l’arredamento – mobilia un po’ pesante, forse antica, e quadri a tutte le pareti – dava l’idea di risalire in buona parte al parroco precedente, ma non era del tutto escluso che l’avesse scelto lui, visto quanto si accordava allo stile di quelle ampie stanze.

«Latte?».

Camilla scosse la testa e osservò la grossa tazza di porcellana a fiori, che sembrava provenire da un servizio inglese.

«Non ho niente in contrario a parlare con lei, ma preferirei leggere l’articolo prima che compaia sul giornale». Il pastore attese una sua reazione.

«Senz’altro», rispose Camilla, annuendo. Le sembrava un uomo con cui era facile parlare. Non le sarebbe parso fuori posto su un campo da calcio insieme ai ragazzi del paese. Semmai, faticava a immaginarlo su un pulpito, ma non aveva dubbi sul fatto che la sua voce cupa e sonora avesse un buon effetto nella navata. Lo guardò rigirare lentamente il cucchiaino nella tazza. Come aveva fatto questo marito abbandonato a vivere nell’incertezza per tutti quegli anni, per poi venire a sapere che la moglie scomparsa era stata uccisa in Inghilterra? Non avevano mai divorziato, eppure lei si era sposata con un altro. Quante domande. Camilla tentò di disporle in una scala di priorità, per la sua intervista, ma ce n’era una che sovrastava tutte le altre, e che le sgorgò di bocca per prima: «Come mai non ha voluto celebrare le esequie di sua suocera?».

L’aveva colto talmente alla sprovvista da non lasciargli il tempo di celare lo sbigottimento. Stig giunse le mani e strofinò i pollici per un istante, poi sollevò gli occhi, e nello sguardo che le rivolse c’era qualcosa di meditabondo, come se stesse valutando se fosse un argomento sul quale aveva voglia di dilungarsi. Poi annuì lentamente. «Non le nascondo che condanno il suicidio», esordì. «O forse, piuttosto, dovrei dire che mi colloco in una posizione di rifiuto verso la possibilità di quell’atto». Su quest’ultima frase assunse un tono pensieroso, come se stesse facendo un esame di coscienza. «È un gesto di egoismo che non posso appoggiare qui nella mia chiesa», disse con una voce più profonda, come per dare particolare rilievo a questa dichiarazione. Prese un sorso di tè e guardò Camilla. «Non è una soluzione accettabile», riprese. «Sono fermamente convinto che spetti a Dio, e a Lui solo, decidere quando dobbiamo morire».

Camilla si concentrò per annotare tutto, parola per parola. «Mi è parso di capire che sua suocera fosse molto malata, soffrisse e non ce la facesse più. Non sarebbe giusto che ognuno di noi avesse il diritto di decidere quando andarsene?», azzardò Camilla.

«Come si fa a sapere che si tratta di una decisione ponderata?», ribatté lui. «Quand’è che si è in grado di valutare se si è pronti a morire? Un suicida non fa altro che scaricare la propria infelicità sulle spalle di chi resta». Nelle sue domande non c’era alcuna rabbia, né polemica. Sembrava più che altro un argomento al quale teneva molto, e sul quale si concedeva di assumere posizioni forti. «Quando mia suocera è mancata, ho suggerito di tenere una cerimonia in sua memoria, ma mia moglie non ha voluto nemmeno sentirne parlare: voleva funerali religiosi. Solo che io non potevo concederglieli. Non posso certo fare distinzioni tra i miei parrocchiani». Finì il tè e lanciò un’occhiata all’orologio da polso. «Immagino che le persone con cui lei ha parlato le abbiano già raccontato che il funerale è stato celebrato nella chiesa del paese vicino».

Camilla fece un cenno di diniego.

Calò un silenzio pesante, quando lui si chinò in avanti e per un istante appoggiò la fronte alle mani, come se avesse bisogno di una pausa. Poi si passò una mano a pettine fra i capelli e drizzò la schiena, facendo segno di no con la testa. «Parlavano tutti. Ognuno diceva la propria. Ognuno credeva di sapere com’erano andate le cose», disse, senza smettere di scuotere il capo. «Del resto, ci conoscevano tutti».

«Ma cos’era successo?», chiese a bassa voce Camilla.

Di fronte a un nuovo silenzio, si preparò a vederlo alzarsi e interrompere l’intervista. E invece no. Stig si appoggiò allo schienale, accavallò le gambe e giunse le mani al ventre, poi prese fiato e raccontò. «È successo quel che le ho appena detto: dopo il bisticcio, mia moglie ha deciso di far celebrare le esequie in un’altra chiesa. Ha lanciato un mucchio di accuse contro di me e la mia teologia, e alla fine la cosa ha interessato tutta la nostra sfera personale, come capita spesso quando un conflitto sgorga da un profondo dolore».

Camilla annuì. Non aveva ancora perso i genitori, ma pur essendo adulta, sposata e madre di Markus, aveva ugualmente paura del giorno in cui sarebbe accaduto. Appena pochi anni fa c’era mancato poco, quando suo padre era rimasto invalido in seguito a un’aggressione.

«Sofie era molto legata alla madre. Si telefonavano più volte al giorno. L’ha presa davvero male, e non è riuscita ad agire razionalmente». Stig tacque per un istante. «Non so cos’avesse, ma non era più se stessa», disse, scuotendo di nuovo la testa. «Una mattina, due giorni dopo il funerale, aveva già la valigia pronta. Era lì in cucina, quando sono sceso, e mi ha detto che voleva lasciarmi. Che aveva bisogno di cambiare aria. E francamente devo ammettere che aveva ragione: doveva lasciarsi alle spalle la morte di sua madre. Ma non avrei mai creduto che quella sarebbe stata l’ultima volta che la vedevo. Pensavo che intendesse affittare una casa estiva, o farsi ospitare da un’amica nella Selandia».

«Aveva soldi?», chiese Camilla, incuriosita. Sulla scrivania del pastore aveva scorto un giornale aperto su una fotografia di Sofie risalente all’epoca in cui era scomparsa: giovane, sorridente, con i capelli raccolti in un nodo lasco sulla nuca. «Per mantenersi, dico».

Il pastore annuì. «All’esecuzione testamentaria avrebbe ereditato parecchio. Il padre aveva fatto fortuna fondando una fabbrica di valvole per le pompe delle grandi piattaforme petrolifere, e appena compiuti i sessant’anni aveva venduto tutto per ritirarsi a vita privata. La famiglia era piuttosto benestante».

Camilla non aveva quasi toccato il suo tè, quando qualcuno suonò alla porta. Stig Tåsing si scusò e andò ad aprire. Poco dopo, tornò in salotto, con aria triste e seria. «Ho una visita che non posso proprio rifiutare», disse.

Camilla si alzò e si affrettò a raccogliere le proprie cose. Udì una donna piangere, e colse qualche frammento di frase: «incidente sul lavoro...», «caduto...», «morto in ambulanza...». Imbarazzata, si affrettò a prendere la giacca dall’appendiabiti e ringraziò il pastore per il tempo che le aveva dedicato. In cucina vide di spalle una giovane donna che si copriva il volto con le mani.

«Non sappiamo mai quando arriva la morte», disse lui all’orecchio di Camilla. «Arriva quando Dio decide che dobbiamo andarcene».

Camilla ebbe un brivido lungo la schiena, mentre la porta si chiudeva dietro di lei.





20





Febbraio 1996



«Sei stata tu, a uccidere tua madre», le tuonò in faccia. «L’hai privata dell’esistenza, ti sei fatta padrona della vita e della morte». Faceva grandinare parole su di lei. Era talmente furioso da sembrare circondato da una nube di vapore, e il suo sguardo era pieno di disprezzo.

«Non l’ho “uccisa”: ho solo rispettato le sue volontà», azzardò lei, raccogliendo le gambe al petto, nell’angolo del divano. Si era alzata da poco e si era seduta lì, con una tazza di tè in mano e un pesante senso di vuoto dopo aver passato buona parte della nottata a piangere. Aveva preso la decisione giusta, ma la definitività di quella perdita la rendeva profondamente infelice. «Non ti chiedo di capirmi... anzi, sì, te lo chiedo. Mi abbracceresti un pochino?», gli chiese a bassa voce. Il dolore le dava la sensazione di trovarsi sul ciglio di un burrone, prosciugandola da ogni energia e dal desiderio di difendersi. Avrebbe tanto voluto spiegare le ragioni del suo gesto. Avrebbe tanto voluto farglielo comprendere. O perlomeno, farglielo considerare dal suo punto di vista.

«Io la denuncio», continuò lui, rabbioso. «La denuncio, quella dannata dottoressa che si crede in diritto di sostituirsi a Dio».

«No, che non lo farai», sbottò Sofie. «Lasciamola fuori. Se proprio vuoi denunciare qualcuno, denuncia me. Io rispetto il diritto delle persone di decidere da sole...».

«Non hai nessun diritto. Nessuno ha diritto di sostituirsi a Dio nella propria vita, o in quella altrui. Come hai potuto fare questo a me? A noi?».

«Non si tratta di te, qui». Sofie ribolliva di rabbia. Come aveva potuto essere così ingenua da credere che lui avrebbe capito? Ostinata, aveva proseguito: «Tu per primo dovresti mostrare misericordia. Io sono per una morte dignitosa, e non accetto che tu mi giudichi».

Per un istante temette che lui la picchiasse. Si era avvicinato al divano, con quegli occhi scuri che emanavano fuoco e fiamme, e con voce di ghiaccio le disse: «Non dovrai mai parlarne con nessuno. Non accetto che tu sbandieri un’ideologia in pieno contrasto con tutto ciò che continuo a credere e a predicare nella mia chiesa. Gesù ha sofferto sulla croce, per amor nostro. È stata una morte degna o indegna?». Appoggiò un ginocchio al divano. Il suo volto era talmente vicino a quello di lei che alcune goccioline di saliva le schizzarono sulla guancia.

Sofie lo guardò negli occhi con aria di sfida. Sentì che stavano per sgorgare le lacrime.

«Non posso avere una moglie che va contro il volere di Dio in maniera tanto plateale», continuò lui. «Si può sapere cos’hai nella testa?».

«Non sono più tua moglie», disse Sofie, senza intonazione. Era alle strette, nell’angolo del divano. Avrebbe dovuto reagire, e in sé aveva ostinazione e rabbia, ma anche scoramento e dolore, eppure perfino in quel momento avrebbe voluto ricordargli l’amore verso il prossimo, la comprensione. Ma non ce la faceva. Non ne aveva la forza. Si sentiva cadere. Precipitare oltre il ciglio del burrone.

Lui continuava la sua scenata, ma lei non lo ascoltava più: pensava a sua madre, alla sera in cui aveva trangugiato tutte le pillole del tubetto. Da sola.

E pensò alla lettera d’addio. Era senza dubbio la scrittura di sua madre, eppure era diversa: un po’ tremante, incerta.



Alla mia amata figliola.

Ormai non ce la faccio più. Voglio chiederti di capire, accettare e perdonare questo mio modo di dirti addio.

Buonanotte.



Nello spazio dopo “modo”, una V inseriva la parola “egoista”.

Dopo che sua madre era stata portata all’ospedale, la polizia era andata a ispezionare l’appartamento, e uno degli agenti aveva cercato di requisire la lettera d’addio, ma Sofie si era opposta. Alla fine si erano accontentati di fotocopiarla e lasciare l’originale a lei.

«Tu sei mia moglie nella buona e nella cattiva sorte, abbiamo promesso di amarci e rispettarci finché morte non ci separi», disse lui, caparbio, piazzandosi davanti alla finestra e voltandole la schiena in un gesto di rifiuto.

Sofie stava per dire qualcosa sulla comprensione verso il prossimo, ma poi decise di citare un passaggio del rito di matrimonio: «“...sopportandovi a vicenda e perdonandovi scambievolmente se uno abbia di che lamentarsi nei riguardi dell’altro. Come il Signore vi ha perdonato, così fate anche voi”».

Lui si voltò e puntò un indice accusatore contro di lei. «Non metterti più in bocca la Parola di Dio, dopo quello che hai fatto!».

Sofie tentò di reprimere il pianto, ma le lacrime salirono agli occhi e fu impossibile trattenerle. Sgorgarono come una cascata. Era il dolore per la morte della madre, per la rabbia di suo marito, per la sensazione di essere completamente da sola, ma soprattutto per l’ingiustizia di venire aggredita perché aveva ottemperato a una promessa. Si alzò. «Non puoi negarle i funerali. Ha abitato qui in paese per tutta la vita. È stata battezzata e cresimata in questa chiesa, la stessa in cui si sono sposati i miei genitori. Che razza di persona sei?».

«Non è più la tua chiesa».

Lo sguardo che le rivolse era talmente gelido che Sofie, in quel momento, sentì tutto il suo amore per lui crollare a pezzi. «Non le farai questo», sibilò. Si accorse di avere le mani ghiacciate.

«E tu non farai questo a me», ribatté lui, con una voce talmente inespressiva che sarebbe potuta essere quella di un perfetto estraneo. «Finché non sarai rinsavita, te ne starai lontana dalla mia canonica. Te ne andrai, e non ti azzarderai a mettermi in una posizione che spinga i miei parrocchiani a dubitare di tutto ciò che io rappresento».

Uscì dal salotto, e quando Sofie, dopo essersi calmata, andò in cucina, lui era sparito.





21





«È lei, la persona più vicina a me», disse Melvin, dal letto d’ospedale, facendo un cenno verso Louise. «Dovete contattare lei, se mi succede qualcosa».

Lei ebbe una stretta al petto. Aveva passato buona parte del fine settimana là, insieme a Jonas, prima che lui tornasse al collegio la domenica sera, ed era stato un grande sollievo quando Kim – l’ex di Louise – si era offerto di occuparsi di Dina non appena aveva sentito che Melvin era stato ricoverato. Era stato proprio Kim a regalarle la cagnona, e tuttora manteneva stretti contatti con Jonas. Abitava in una bella casa a graticcio ai margini di Holbæk, perciò l’aveva invitata a fare un salto da lui per lasciargli Dina mentre riaccompagnava il ragazzo al collegio dell’Odsherred.

Era stato un lungo tragitto al buio, ma le aveva fatto piacere passare un po’ di tempo in auto con Jonas, loro due soli, ed era stato bello rivedere Kim, che al loro arrivo aveva già preparato il caffè. Le aveva dato un senso di sicurezza e familiarità stare seduta in quel salotto dal soffitto basso ad ascoltare Jonas e Kim che parlavano di cani, di scuola e della gita in kayak che il suo ex cercava di proporre al ragazzo.

«È su in Svezia, stiamo via solo qualche giorno», aveva detto Kim. Louise aveva sorriso e si era lasciata affondare un po’ di più nel divano, sentendo Jonas rispondergli che c’era ancora tanto tempo prima di Pasqua, e che non si poteva certo pianificare una cosa del genere con troppo anticipo. Magari, per allora, avrebbe avuto un ingaggio come dj, o qualcosa del genere. Kim aveva annuito e gli aveva chiesto se qualcosa bollisse in pentola.

Louise non capiva bene come fosse successo, ma Jonas si era costruito una certa fama sulla scena della musica dance. Tutto era cominciato con i remix che aveva caricato su YouTube. Nel giro di poco tempo, la sua musica aveva ottenuto una quantità incredibile di condivisioni, fino a essere notata da qualcuno che contava. Il nome d’arte di Jonas era JoeH, e il suo primo successo, Back to Normal, era rimasto per un paio di settimane nella Top 100 DJ Rankings, cosa di cui Louise era al corrente solo perché Markus – il figlio di Camilla – aveva martellato la notizia su Facebook. Jonas non si sarebbe mai fatto pubblicità da solo, ma nell’ultimo anno era stato invitato a suonare sull’Apollo Stage di Roskilde nei giorni di pre-festival, e per tutta quella settimana era stato difficile scardinarlo da lì. Ma lei, a dirla tutta, non ci aveva nemmeno provato, perché era orgogliosissima di quel ragazzo riservato che in giovanissima età aveva perso entrambi i genitori eppure era talmente tosto da farsi conoscere in tutta la Danimarca. Di recente, una rivista digitale di musica l’aveva paragonato al celebre dj svedese Avicii, ma lui si era precipitato a chiedere a Markus di rimuovere il post da Facebook: troppo incensamento per i suoi gusti.

Mentre era seduta in quell’accogliente salotto, Louise era quasi riuscita a sbollire la rabbia verso Eik, e aveva subito accettato l’offerta di Kim di accompagnare Jonas in macchina da lì a Fårevejle, in modo che lei potesse tornare subito a Copenaghen.

Ora si avvicinò al letto e prese la mano di Melvin. Non era rimasto vigile a lungo dopo il ricovero, ma il mattino del lunedì aveva cominciato a riprendere conoscenza. Prima di allora, quando nessuno sapeva ancora di preciso quanto fossero gravi le sue condizioni, un medico si era avvicinato a Jonas e gli aveva detto che poteva essere fiero di se stesso, perché se non fosse stato per il suo fulmineo intervento, Melvin Pehrson non avrebbe avuto scampo. E Louise si era gonfiata d’orgoglio: suo figlio, a sedici anni appena compiuti, aveva salvato una vita. Quella di Melvin, nientemeno. Era andata ad abbracciarlo.

«Va rianimato, in caso di arresto cardiaco?», chiese l’infermiera che, accanto alla pediera del letto, stava compilando un modulo per la cartella clinica. «Capita che durante un trattamento il cuore si fermi, e per riavviarlo occorre il vostro consenso».

Louise ammutolì per un istante, mentre entrambe fissavano Melvin. Il lato sinistro del volto era paralizzato a causa di un precedente ictus. All’improvviso sembrava piccolissimo, in quel letto bianco. E vecchio, anche. Aveva settantotto anni, e in un’occasione aveva messo in chiaro che si augurava di non raggiungere un’età tanto avanzata da non essere più autosufficiente. Avrebbe preferito continuare ad abitare nell’appartamento, anziché finire in un istituto geriatrico.

Si accorse che lui le stringeva la mano, anche se non riusciva a girare la testa.

«L’ha già deciso il figlio di Louise», disse Melvin. La voce era flebile e tremante, ma gli occhi sorridevano. «Se non mi avesse trovato lui, sarei andato al Creatore, e tanti saluti. Ma adesso che mi rendo conto di quanto mi faccia piacere essere ancora qui, se mi viene un altro accidente voglio che si faccia tutto il possibile. Ero convinto di essere arrivato al capolinea, ma non sono ancora pronto a dire addio».

L’infermiera tracciò una croce senza alzare lo sguardo. «Allergie?», chiese.

Louise, invece, dovette fare un passo indietro, e per un istante temette che l’età la stesse trasformando in una vecchietta sentimentale. Poi si rese conto di tutta la pressione emotiva a cui era sottoposta in quei giorni: il rapporto con Eik era andato in fumo, e adesso Melvin era all’ospedale. Louise non aveva ancora avuto il tempo di smaltire tutti questi eventi.

Qualcuno bussò piano alla porta. Era una signora anziana, dai capelli grigi, che con una certa esitazione fece capolino. Pallida e seria, lanciò un’occhiata esplorativa verso il letto, fino a riconoscere il paziente.

«Perbacco!», esclamò Melvin, sorpreso e anche un po’ imbarazzato, vedendola avvicinarsi. «Tu qui?».

La signora Milling si tolse i guanti. «Perbacco lo dico io, con lo spavento che ci hai fatto prendere. Non farlo più, sai?».

Melvin sorrise e annuì. «Cercherò di astenermi».

Ma era chiaro che Grete Milling non era in vena di battute di spirito. Anche se il rischio più immediato era passato, il suo volto portava ancora i segni della preoccupazione. Scosse la testa e gli accarezzò una guancia. «Grazie per avermi telefonato», disse a Louise, cominciando a sbottonare il lungo cappotto di lana. Si erano parlate diverse volte, nel corso del fine settimana, e Louise le aveva promesso di chiamarla non appena Melvin avesse ripreso conoscenza.

Dato che l’anziana signora sembrava un po’ confusa e incerta, Louise avvicinò la sedia al letto e prese il cappotto dalle mani di Grete Milling, dicendole: «Si sieda, io esco un momento, magari trovo un medico che ci spieghi cosa possiamo aspettarci».





22





Il lunedì mattina, presentare a Terkel Høyer un’idea di reportage su una clinica svizzera per il suicidio assistito fu più facile di quanto Camilla non si fosse aspettata. «Accompagnamento alla morte volontaria. È quello che ha fatto Sofie con sua madre, insieme al medico di famiglia», spiegò. Si sedette sulla poltroncina color carta da zucchero di fronte al suo superiore e gli raccontò il suo viaggio nello Jutland.

«Hai parlato anche con il medico in questione?», chiese lui, interessato.

Camilla scosse la testa. «La dottoressa si è trasferita altrove, dopo la scomparsa di Sofie. Il parroco le aveva reso difficile continuare a esercitare in paese, dopo la morte della suocera. Quando gli ho parlato, non ha fatto mistero di essere arrivato fino a quel punto, per reagire a ciò che aveva fatto lei».

«L’ha denunciata?», chiese Terkel, sporgendosi leggermente in avanti. Camilla gli aveva lasciato sulla scrivania una pila di carte con tutte le informazioni che aveva trovato sul suicidio assistito, in modo che lui avesse tempo sufficiente per passarle in rassegna prima di quest’incontro.

«No, non c’è mai stata un’indagine, perché lui non era in grado di dimostrare niente. Ma di sicuro le ha reso la vita un inferno».

Lungo il tragitto di ritorno, Camilla aveva dovuto rendersi conto che a interessarla non era tanto la storia di Sofie, quanto il dibattito sul diritto del singolo di decidere autonomamente quando morire. Suo padre, anni prima, era stato vittima di una violenta aggressione nella quale aveva riportato una grave lesione cerebrale. Se la riabilitazione non fosse stata tanto efficace, con ogni probabilità avrebbe finito i propri giorni in un letto d’ospedale, ridotto a un vegetale. Che dignità c’era, in questo? «È interessantissima la questione sull’etica di aiutare qualcuno a morire», disse, infiammata da un entusiasmo che credeva scomparso da molto tempo. «Oltre a tutte problematiche morali del caso, c’è anche la controversia sul fatto che la persona sia o meno in grado di decidere se vuole andarsene. Io lo capisco, quel prete. Il suicidio è una brutta cosa. Togliersi la vita significa scaricare un enorme dolore su chi rimane. E non è giusto immischiarsi nelle faccende di vita e di morte. Però è una cosa che facciamo già!».

Terkel inclinò leggermente all’indietro la sedia e annuì, pensieroso. «Sì, quando ci prendiamo cura di un malato o di un moribondo, stiamo appunto prendendo una decisione che riguarda la vita e la morte, ma in quel caso il nostro scopo è quello di prolungare la sua esistenza. Quando un bambino nasce prematuro, noi interveniamo», disse, e questo era un argomento che lui conosceva bene, perché la sua ultimogenita, Josefine, era venuta al mondo con due mesi di anticipo ed era stato necessario combattere per la sua vita. «D’altro canto, abbiamo fissato un limite di tempo per l’interruzione di gravidanza, sul quale si può essere d’accordo o meno. E si possono spegnere i respiratori artificiali».

«Esattamente», disse Camilla. «C’immischiamo già. Quando prolunghiamo una vita, ci è permesso di sostituirci a Dio, ma quando si tratta di liberare dalle sofferenze una persona che vive nel dolore e non ha prospettive di guarigione, allora il nostro status divino perde validità, condanniamo queste azioni o troviamo che presentino troppi problemi etici». Incassò leggermente la testa fra le spalle. «È una questione interessantissima», ripeté, infilandosi dietro le orecchie i capelli lisci e biondi.

«E tu come ti poni?», le chiese il caporedattore. «Che posizione hai?».

Camilla rifletté per qualche istante, poi scosse la testa. «Non saprei. Se si trattasse di una persona a cui voglio molto bene, vorrei poterla aiutare, ma avrei paura di essere troppo egoista e di pensare solo al dolore che proverei io dopo. E non so nemmeno se avrei il coraggio di farlo». Si strinse nelle spalle. «C’è appena stato il caso di una donna, madre di due figli, che è andata in Svizzera per il suicidio assistito. La famiglia era d’accordo. Contenti loro, contenti tutti. Aveva un male incurabile, che la stava uccidendo lentamente. Non voleva morire tra le sofferenze, senza più alcuna dignità. E io la capisco, davvero, quella donna ha tutte le mie simpatie. E poi, posso immaginare che ci sia di mezzo anche il desiderio di risparmiare ai propri cari lo spettacolo di tutto il calvario che si sta per attraversare».

Fra di loro cadde un momentaneo silenzio, nel quale ognuno dei due rimase seduto con lo sguardo perso nel vuoto.

«Comunque non ha senso vietare alle persone di togliersi la vita», disse Terkel, pensieroso. «Tanto lo fanno lo stesso, indipendentemente dal fatto che Dio lo proibisca, o che un prete di conseguenza condanni la loro scelta. Succede tutti i giorni».

«D’altro canto, un suicida non risparmia al mondo che ha intorno – e spesso ai suoi cari – l’esperienza di trovare il cadavere, cosa della quale io farei volentieri a meno», disse Camilla, già passando mentalmente in rassegna i vari scenari che sarebbe stato interessante includere nell’articolo. «Non sarebbe meglio se il suicidio avvenisse in condizioni tranquille e controllate, anziché in solitudine, disperazione e forse addirittura vergogna? Magari la persona che vuole togliersi la vita desidera avere i propri cari intorno a sé, al momento della morte. Sarebbe meno drammatico, meno traumatico, forse addirittura un bell’addio. E teniamo conto anche di tutte le persone che ricorrono al suicidio perché sono infelici, anziché fisicamente malate. Persone che per disperazione, vergogna o disordine interiore si buttano sotto un treno, o da un grattacielo, o s’impiccano in un parco...».

«Non stai uscendo dal seminato?», la interruppe Terkel Høyer, levando una mano. «Non stai più parlando di chi soffre di un male incurabile, ma di persone disperate, o infelici, o con disturbi mentali. Anche loro hanno diritto a un suicidio su ordinazione? Vittime di bullismo, amanti traditi... Dove fissiamo il limite?». Inarcò un sopracciglio e la fissò.

«Francamente non saprei», rispose lei. «Ma potrei provare a scoprirlo, se andassi in Svizzera a parlare con quelle persone. Sono andata nello Jutland per ripercorrere le tracce di Sofie Bygmann, ma vedo che ormai l’argomento principe è quest’altro. Quindi, se vuoi inviare Ole Kvist in Inghilterra a scrivere del delitto, fai pure. Io cambio spigolo e mi concentro su questa cosa, che forse è il motivo per cui Sofie è scomparsa. Certo, non posso scrivere esplicitamente che si era messa d’accordo con il medico per aiutare la madre a morire, ma posso comunque sollevare la questione in termini generali».

«Qual è la posizione politica del nostro Paese verso il suicidio assistito?», chiese Terkel Høyer, mentre lei si accingeva ad andarsene.

«Di rifiuto. Così come per l’eutanasia. Ma m’informerò sul dibattito pubblico. C’è anche un brutto risvolto nel fatto che un fine-vita dignitoso sia accessibile solo a chi può permettersi di andare in Svizzera. Suicidio assistito riservato ai ricchi? Suona maluccio, eh?», rispose Camilla, che già aveva in testa un turbinio d’idee sul taglio da dare all’articolo.

«Bene. Vedi se riesci a prendere accordi con la clinica svizzera in tempi brevi. Stavolta, ovviamente, viaggi a spese del giornale», disse il caporedattore.

«Ho appuntamento con il direttore oggi alle cinque, l’aereo parte poco dopo mezzogiorno».

Mentre la porta si richiudeva, Camilla udì Terkel Høyer dire: «C’era da scommetterci».





23





Quando Ian Davies la chiamò sul cellulare, nella sua voce c’era qualcosa che l’allarmò. Louise aveva appena acceso il computer e il bollitore elettrico per il tè. Aveva portato le cose di Charlie nell’ufficio di Eik, in modo che lui potesse occuparsi del cane, ammesso e non concesso che si degnasse di presentarsi al lavoro. Al momento la stanza aveva lo stesso aspetto del precedente venerdì pomeriggio, perciò Louise, prima di tornare al proprio ufficio, aveva riempito la ciotola dell’acqua e gettato un osso di lattice al grosso pastore tedesco.

Spinse la poltroncina verso la scrivania e si sedette. Il tono di Ian Davies, misurato e distante, la preoccupava.

«La chiamo solo per informarla che stamattina abbiamo arrestato Eik Nordstrøm, sospettato dell’omicidio di Sofie Parker».

«Ma di cosa diamine sta parlando?», esplose Louise, senza avere il tempo di trattenere il risolino che le sfuggiva di bocca. Fece un distratto cenno di saluto a Olle, che proprio in quel momento stava entrando dalla porta, sfilandosi a fatica il giaccone imbottito.

«Ieri sera, Nordstrøm si è introdotto in casa Parker, pretendendo di vedere la cameretta della ragazza. Ne è nata una spiacevole lite fra lui e Nigel Parker, conclusasi con una chiamata a noi».

Louise era senza parole. Dunque il cretino se n’era tornato in Inghilterra senza fiatare? Il senso di tradimento fu tale da darle un bruciore sottopelle. Avevano abitato insieme per mezzo anno, ma evidentemente Eik non aveva abbastanza fiducia in lei da metterla a parte dei suoi pensieri. E Louise, dal canto suo, non era stata in grado d’intuire cosa gli passasse per la testa.

«In seguito abbiamo appurato che lo studio della vittima è stato nuovamente perquisito, ma al momento non abbiamo un’idea precisa di cosa manchi», riprese Ian Davies.

Louise sentì su di sé lo sguardo di Olle, dall’altro lato della scrivania, e si sforzò di concentrarsi. «Ma la sua presenza in loco non è certo una motivazione sufficiente per incriminarlo per l’omicidio», disse incredula, mettendo da parte le sue frustrazioni personali. «Le confesso che non ero al corrente del fatto che fosse tornato lì, e mi assicurerò che non sia più di ostacolo alla vostra indagine».

«Se mi dice questo, ne deduco che non abbiate ancora ricevuto l’ultimo comunicato dell’Europol», rispose Ian Davies. Dal suo tono, era chiaro che la replica di Louise non aveva fatto molta presa su di lui. «Ieri pomeriggio abbiamo appreso che Eik Nordstrøm si trovava a Zurigo nel momento in cui Sofie Parker ha aperto il conto in Svizzera. Dalle informazioni bancarie danesi risulta che, in quella stessa data, Nordstrøm ha effettuato prelievi presso lo stesso istituto di credito. Dunque dobbiamo ritenere probabile che fosse a conoscenza di quel conto».

Olle si avvicinò alla scrivania e mimò con le labbra le parole: “Che cazzo succede?”.

Louise serrò la bocca e trattenne il respiro, mentre il suo cervello lavorava a pieno ritmo. Si sentiva nuda, dalla testa ai piedi, e non riusciva a capire cos’avesse in serbo per lei Ian Davies. «È del tutto naturale che il mio collega si trovasse in Svizzera insieme a Sofie Parker», rispose in tutta calma. «Erano in viaggio insieme, prima di salire a bordo della barca dalla quale in seguito lei è scomparsa. Ma la cosa non lo mette in relazione con il conto stesso, e posso affermare con certezza che nei suoi movimenti bancari non ci sono bonifici dall’estero». Ma subito si pentì: perché raccontare a Ian Davies che poco tempo prima aveva esaminato l’estratto conto di Eik? Non era il caso di far sapere agli inglesi che la polizia danese aveva ritenuto opportuno ispezionare le finanze del loro sospettato. Sarebbe stato troppo complicato spiegare che per poche ore era stato considerato come persona scomparsa, prima di riapparire nella guardina del commissariato di Nailsea. E in ogni caso non sarebbe apparso sotto una luce migliore.

«Ma intanto è successa una cosa ancora più interessante», riprese Ian Davies, come se non l’avesse nemmeno ascoltata, «e cioè che la scientifica ci ha restituito il computer della vittima, dopo aver setacciato il disco fisso. Ho qui davanti a me una pila di stampati della posta elettronica».

S’interruppe, e la pausa fu abbastanza lunga da far irrigidire Louise, che dovette fare uno sforzo per abbassare le spalle e assumere una postura più corretta. Il cellulare sulla scrivania di Olle cominciò a ronzare, emettendo un rumore smorzato, come se fosse stato avvolto nell’ovatta, e Louise ebbe l’impressione di trovarsi sotto una campana di vetro, nella quale il tempo si era fermato e i suoni arrivavano attutiti.

«Risulta che Nordstrøm le ha mandato un certo numero di messaggi minatori».

«Senta un po’!», lo interruppe Louise, risoluta, mentre la campana di vetro crollava a pezzi. «Quei due non hanno più avuto contatti dal momento in cui Sofie Bygmann è scomparsa in Italia!». Ecco, finalmente, lo spiraglio che aspettava. Stava già smontando mentalmente le accuse di Ian Davies, anche se al tempo stesso era così furiosa con Eik che sarebbe stata capace di lasciarlo nel suo brodo.

«Veramente non è così», disse Ian Davies, e Louise impiegò qualche istante a rendersi conto di cos’aveva appena sentito. «Avevano una fitta corrispondenza elettronica».

«Su questo vi sbagliate». Louise si fece forza. Ora tutta la sua sicurezza vacillava. «Mi pare evidente che qualcuno gli ha hackerato la casella».

«Dica, lei è mossa da interessi personali?», le chiese Ian Davies, dopo una breve pausa.

Per un istante, Louise fissò il piano della scrivania, mentre tentava di passare in rassegna i diversi scenari possibili.

«Abbiamo verificato entrambe le caselle», riprese lui. «L’una è quella dell’ufficio, presso la polizia danese, e l’altra è quella privata. Non c’è dubbio sul fatto che i messaggi ricevuti dalla vittima siano stati inviati da lui».

Louise ebbe la netta sensazione che ci fosse dell’altro, e dal tono di voce capì che Ian Davies non aveva intenzione di metterla a parte di tutti i dettagli. «In che periodo avrebbe avuto luogo questa corrispondenza elettronica?», gli chiese, concentrandosi per un istante sul proprio respiro, per tenerlo sotto controllo. Aveva bisogno di tranquillità, per riflettere. Soprattutto, aveva una gran voglia di inoltrare la chiamata a Rønholt e fregarsene di tutto.

«L’ultimo messaggio è stato spedito poco più di una settimana prima della morte di Sofie Parker», rispose Ian Davies. «Al momento abbiamo solo un rapporto preliminare sul contenuto, ma non appena avremo la traduzione completa e l’avremo letta, le trasmetterò il materiale».

Alla fine della telefonata, Louise rimase seduta con lo sguardo fisso nel vuoto. Tentò di ricordare cos’avessero fatto lei ed Eik una settimana prima dell’omicidio di Sofie Parker, ma non le veniva in mente niente, le cronologie non quadravano, e non aveva idea di quando potesse essersi messo al computer a scrivere a quella donna della quale lei ignorava l’esistenza. Si alzò e uscì dall’ufficio senza nemmeno riuscire a guardare in faccia Olle.

«Louise...», tentò lui, ma lei era già fuori dalla porta.



Hanne era al telefono, quando Louise attraversò a passo di marcia l’anticamera dell’ufficio di Rønholt. Senza degnare di un’occhiata la segretaria, aprì la porta e lo interruppe nel bel mezzo di un incontro con due uomini dai capelli grigi, che lei riconobbe: erano della polizia di Stato. «Posso parlarti per un momento?», gli chiese, ignorandoli.

«Cosa cazzo sta succedendo?», disse, dopo averlo trascinato in corridoio fino al cucinino. Per un istante temette di esplodere in una cateratta di parole, ma poi sentì l’impeto placarsi e fu in grado di ragionare a mente fredda. «Eik è in arresto. Di nuovo».

Rønholt inarcò un sopracciglio e fece per dire qualcosa.

Ma lei continuò imperterrita. «Ho appena ricevuto una telefonata dalla polizia inglese. È sospettato di avere ucciso Sofie Parker, e pare che ci siano parecchi elementi contro di lui».

«Eik non ha ucciso nessuno», disse lui, con una convinzione che la fece pentire di non avergli inoltrato quella chiamata.

«Possibile. Oppure siamo noi due a essere all’oscuro di tutto», disse lei. «Per esempio, io non sapevo che negli ultimi tempi Eik scrivesse email a Sofie Parker. Non sapevo che fossero in contatto. E non sapevo nemmeno che lui avesse motivo di minacciarla. Minacciarla di cosa, poi? E perché? Non ne ho idea. Non ero al corrente neppure del fatto che lui sapesse che era viva». Louise aveva le vertigini e faticava a vederci chiaro.

Rønholt si avvicinò al tavolo accanto alla finestra e vi si appoggiò all’indietro, con i palmi sullo spigolo. «Ma dovranno pur rilasciarlo, quando salterà fuori che ha un alibi per il fine settimana in cui Sofie Parker è stata uccisa. Eravate insieme, no?».

Louise scosse lentamente la testa, mentre la memoria finalmente si riordinava. «No. Io ero dai miei, a Hvalsø. Sono tornata a casa la domenica sera, dopo aver riaccompagnato Jonas al collegio, ed Eik non c’era. È tornato molto tardi, dormivo già».

Rønholt abbassò lo sguardo sul pavimento e si fece pensieroso.

«Lo accusano di aggressione al vedovo e di violazione di domicilio», disse Louise. «È addirittura possibile che abbia sottratto qualcosa dallo studio di Sofie, anche se non hanno ancora avuto modo di appurarlo. Cosa diamine sta succedendo? C’è qualcos’altro che non mi hai raccontato, oltre alla faccenda di quella lurida cantina?».

Ora fu Rønholt a scuotere la testa. «Mi sorprenderei molto, se si scoprisse che aveva davvero contatti con la ex». Lo sguardo era ancora calmo, ma l’espressione si era fatta seria. «I conti non tornerebbero».

«A quanto pare, l’ultima email che le ha mandato risale a non più di un paio di settimane fa», disse Louise. Si era spremuta le meningi, e in effetti c’erano state serate in cui Eik era rimasto in salotto con il computer in grembo, anche dopo che lei si era coricata. Era in quei momenti che scriveva a Sofie? Oppure nelle ore più tarde, dopo aver stappato una bottiglia di rosso, anche se lei era stanca e si era già messa a letto con un libro? Forse le erano sfuggiti certi suoi momenti di cupezza? Non lo sapeva, e non riusciva nemmeno a conciliare queste cose con tutti i baci, il sesso e l’intimità che avevano riempito buona parte dei loro sei mesi di convivenza. Non sembrava plausibile che avesse scritto lettere minatorie e intrattenuto un rapporto tanto rilevante, a lato della loro relazione, senza che lei se ne accorgesse.

«Non è stato lui», disse Rønholt, avvicinandosi e posandole una mano su una spalla. «Lo conosci. È impossibile che abbia ucciso qualcuno. Ma è innegabile che si sia invischiato in una faccenda molto seria».

«Da qui in poi, te ne occupi tu», gli disse Louise, faticando a tenere a bada le emozioni. «Charlie è nell’ufficio di Eik, dovrai prenderti cura anche di lui. Se ritieni giusto informare qualcuno dell’arresto, per esempio i genitori e Ulla a Sydhavnen, fallo. Io me ne tiro fuori. Non voglio più avere niente a che fare con questa storia». Qualcosa nella sua gola si contrasse e s’indurì.

Rønholt annuì. Aveva la fronte divisa in due da una profonda ruga di preoccupazione, e si passò una mano nella folta barba grigia. «Sarà il caso che telefoni in Inghilterra. Ci hanno inoltrato i messaggi che lui avrebbe scritto?».

Louise scosse la testa e spiegò che il materiale sarebbe arrivato non appena la polizia inglese l’avesse fatto tradurre e letto integralmente. Al momento non aveva la minima voglia di vedere quella corrispondenza.

Il suo cellulare squillò, e sul display apparve il nome di suo figlio. Accogliendo con sollievo l’interruzione, si affrettò ad accettare la chiamata. «Ciao, Jonas. Sei in pausa?».

Quasi non capì che cosa le stesse dicendo lui: piangeva e parlava così velocemente che le parole si accavallavano l’una sull’altra. «Scusa», singhiozzò Jonas. «Scusa, ma devi proprio venire qui».





24





«Ma cazzo!». Camilla batté rabbiosamente le mani sul volante. Era la seconda volta che il navigatore le faceva sbagliare strada. Il volo per Zurigo era stato breve, e non c’erano stati problemi nemmeno nella consegna dell’auto a noleggio, ma il GPS era come impazzito, perché la Svizzera pareva un ottovolante di ponti che si sovrapponevano, e in questo momento Camilla stava andando nella direzione sbagliata.

La clinica dei suicidi era fuori città. Era stata trasferita diverse volte, l’ultimo spostamento si era reso necessario perché, non appena l’indirizzo era stato divulgato, gli oppositori del suicidio assistito avevano devastato l’edificio.

Quando Camilla ridusse la velocità e tentò di orientarsi, nel lunotto posteriore apparve un camion rombante. Doveva tornare indietro, verso l’aeroporto. Il camion la tallonò con impazienza, poi la sorpassò. Camilla incassò la testa fra le spalle e si affrettò a mettere la freccia per imboccare la prima uscita.

Dieci minuti dopo, eccola finalmente sulla strada giusta. Il tragitto durava poco meno di un’ora. La carreggiata era del tutto libera dalla neve e, allontanandosi dalla città, l’asfalto nero della rete viaria si propagava come una gigantesca ragnatela in mezzo al paesaggio bianco. I tetti e i campanili erano ricoperti da uno spesso manto nevoso, che dava alla regione l’aspetto di un presepe, circondato dall’immensa muraglia protettiva delle montagne. Era bello osservare quelle pendici innevate, via via che la strada si faceva più stretta. Da un lato, guardando in basso, si vedeva Zurigo; dall’altro, c’era una striscia di magazzini e piccoli stabilimenti industriali.

Era stato un folle lunedì mattina, con una partenza frettolosa. Frederik, occupatissimo a preparare i bagagli, aveva pensato di farle una sorpresa portandola a colazione alla brasserie dell’hotel Nimb, prima di andare a prendere l’aereo per Los Angeles. Ma lei aveva già prenotato il volo per Zurigo e preso appuntamento con la clinica, perciò le era toccato uscire di casa in tutta fretta.

Guardò l’orologio del cruscotto della Punto: a quest’ora, lui doveva essere al check-in. Rallentò davanti a un cartello stradale, e dopo altri trecento metri fu di nuovo fuori dall’abitato. Frederik le aveva chiesto se non potesse rimandare il viaggio in Svizzera a dopo la sua partenza, ma il dottor Sigmundt era libero solo oggi.

«Turn left in two hundred meters», gracchiò il navigatore.

Vide torreggiare tristi edifici, svoltando nella zona industriale dagli ampi parcheggi deserti. I lavoratori erano tornati a casa. Era preparata a possibili attese, prima che qualcuno trovasse il tempo di accoglierla. Quel pomeriggio avevano un cliente, e non si sapeva mai quanto ci si metteva. E la sera ne sarebbe arrivato un altro, perciò l’avevano avvertita dell’eventualità di non poterle dedicare più di un’ora.

Le era stato spiegato che bisognava dare alle persone il tempo di cui avevano bisogno. C’era già stato un cliente al mattino, che poteva aver richiesto più ore del previsto, facendo slittare in avanti i successivi. Ecco perché non era facile fissare un’ora precisa per l’appuntamento. Dopo che la persona era morta e i suoi cari le avevano detto addio, veniva convocata la polizia, insieme a un medico, in modo da dimostrare che si era trattato di una “morte libera”. Questa, a quanto pareva, era la definizione in uso presso la clinica, anziché “suicidio assistito”.

Camilla si avvicinò alla zona residenziale e poco oltre vide l’albergo nel quale, secondo istruzioni, doveva attendere. Le avevano detto che c’era un ristorante italiano, nell’eventualità che le cose fossero andate per le lunghe e le fosse venuta fame, ma al momento il cibo era l’ultima cosa a cui pensava.

Frederik non era arrabbiato al momento della partenza. “Magari lo fosse stato!”, pensò Camilla, entrando nel parcheggio dell’albergo. Si sentiva in colpa perché lui, per quanto si fosse sforzato di non darlo a vedere, ci era rimasto male nel rendersi conto che non avrebbe potuto passare un po’ di tempo con lei prima del viaggio. Sarebbero passate almeno due settimane prima che tornasse a casa. Forse Camilla avrebbe dovuto rimandare il volo, ma non voleva gettare al vento un’opportunità. Era incuriosita da Sofie Bygmann, voleva provare a comprenderla. «Anzi, no, non “provare”», mormorò a mezza bocca, mentre parcheggiava. La comprendeva già benissimo: per lei, era ovvio che Sofie avesse voluto aiutare la madre, visto che il desiderio dell’inferma era proprio questo. Ma le sarebbe piaciuto capire come avvenisse la cosa, dal lato pratico. Voleva farsi spiegare che procedura si adottava, quando una persona decideva di morire.

Si sentiva infiammata, ed era da moltissimo tempo che non provava tanto entusiasmo per l’argomento di un articolo. Nell’ultimo anno da freelance a Roskilde, si era occupata soprattutto di cronaca locale: corse di pony, anniversari, rapporti sull’industria ed eventi in città. Spesso consegnava un paio di brevi scritti alla settimana, e quando si piazzava davanti allo specchio e guardava negli occhi la propria immagine riflessa si rendeva perfettamente conto di avere imboccato questa strada solo per conservare un briciolo di dignità, in modo che la sua identità non fosse definita unicamente dal fatto di essere la moglie di un riccastro.

Ma adesso era di nuovo sulla breccia, e purtroppo il prezzo da pagare era il fatto di non avere nemmeno il tempo di salutare suo marito come si deve. Niente di grave, per carità. Camilla era convinta che anche Frederik, piazzandosi davanti allo specchio e guardando negli occhi la propria immagine riflessa, avesse deciso di non accontentarsi di essere il figlio di un riccastro, seduto sulla poltrona da direttore della ditta di papà, un ruolo che non gli andava affatto a genio. Adesso era rientrato nell’industria cinematografica, e la gioia di svolgere quel lavoro era come un alone di luce intorno a lui, perciò era ovvio che comprendesse Camilla, vedendola afferrare di corsa un’opportunità.

Spense il motore e per un istante rimase seduta, con lo sguardo perso nel vuoto. Stranamente, la zona era deserta. Più oltre, lungo la strada, c’era la villa in cui una persona aveva appena deciso di dire addio alla vita. Forse i suoi cari erano ancora lì. Camilla li immaginò prepararsi ad andarsene. O forse erano già ripartiti, visto che l’edificio sembrava vuoto. Vedeva il portone e una finestra seminascosta da una siepe. L’accordo era che il dottor Sigmundt l’avrebbe chiamata sul cellulare non appena fosse stato pronto a riceverla.

Cominciò a nevicare, perciò Camilla si affrettò a raggiungere l’ingresso principale dell’albergo. Non appena entrò nella reception, i fiocchi di neve tra i capelli si squagliarono e due goccioline s’infilarono sotto il colletto. La lobby era deserta e il ristorante sembrava chiuso. Camilla rimase lì per qualche istante a guardarsi intorno, senza ben sapere che fare. Poi una ragazza apparve al bancone e le chiese in cosa potesse servirla.

«È possibile ordinare un caffè?».

La ragazza annuì. «Macchiato? Espresso?».

«Normale, nero». Camilla tirò fuori la carta di credito, mentre la receptionist andava a prepararle il caffè. In quel momento squillò il cellulare, e una donna le annunciò che, se era già arrivata, la clinica era pronta a riceverla. «Arrivo subito», rispose Camilla, avvicinandosi alla porta dove era sparita la ragazza. Attese. Passati cinque minuti, dato che la receptionist non ricompariva, Camilla prese dal portafogli qualche euro e lo posò sul bancone. “Sempre che prima o poi la ragazza torni qui”, pensò.



Prima di suonare alla porta della villa a due piani, Camilla si fermò brevemente sotto la piccola tettoia a controllare che la batteria del cellulare fosse ben carica, in modo da poterlo utilizzare come registratore, e che nella borsa ci fossero una penna e un blocco. Ricordandosi di aver già fatto questa verifica in aeroporto, si rese conto di essere un po’ nervosa.

Faceva la giornalista da molti anni, aveva alle spalle centinaia d’interviste, aveva girato il mondo per parlare con persone in tutte le situazioni e posizioni possibili: gente che aveva appena subito delle disgrazie, e anche un uomo che aveva perso una gamba in un’esplosione mentre lavorava come minatore volontario in Kosovo. Dunque non aveva motivo di sentirsi inadatta a intervistare il direttore della clinica dei suicidi. Più che altro, temeva di non riuscire a scrivere l’articolo in modo da presentare l’argomento sotto la luce giusta. Ossia, in modo che i lettori comprendessero le convinzioni che avevano animato Sofie Bygmann. E poi, certo, c’era anche l’idea che in quest’edificio, nell’ultimo paio d’ore, ci fosse stata una persona che aveva deciso di morire. Questo pensiero la straniva, ma per certi versi era bello che una persona desiderosa di porre fine alle proprie sofferenze avesse avuto la possibilità di farlo.

A passo deciso si avvicinò all’ingresso, mentre i fiocchi di neve si abbattevano sulle spalline della giacca. Non appena posò il dito sul pulsante del campanello, la porta venne aperta da un uomo alto, con le spalle larghe, i capelli brizzolati dal taglio perfetto e con un paio di occhiali dalla montatura moderna, spinti in alto sulla fronte. «Camilla Lind, presumo. Spero che abbia fatto un buon viaggio da Copenaghen a qui», disse, in un inglese facile da comprendere.

Si erano parlati per telefono il giorno prima, e il dialogo era stato un po’ particolare. Quando finalmente Camilla era riuscita a farsi passare il dottor Sigmundt, lui si era dimostrato assai poco disponibile, e l’aveva invitata a rivolgersi al contatto che la clinica aveva in Danimarca, dato che non aveva modo di ricevere giornalisti con così breve preavviso: la sua agenda era piena, e inoltre lo attendeva un lungo viaggio all’estero. Per farla breve, non avrebbe potuto incontrarla prima dell’inizio dell’estate. Ma lei, ignorando il rifiuto, gli aveva parlato di Sofie, che molti anni prima aveva aiutato la madre a morire, e delle posizioni ideologiche del marito, e del conflitto che aveva portato al naufragio del loro matrimonio. Aveva insistito con la stessa risolutezza con cui lui aveva appena espresso il suo rifiuto. «Adesso quella donna è morta», aveva detto Camilla. «Mi piacerebbe raccontare ai nostri lettori che cosa l’ha spinta ad abbandonare la Danimarca. Allo stesso tempo, vorrei sfruttare l’eco mediatica del suo omicidio per mettere in risalto l’argomento del suicidio assistito, che in Danimarca non è permesso: tutte le istituzioni sono contrarie, anche se a quanto pare il 70 per cento della popolazione nazionale è a favore». Gli aveva parlato della malattia di sua zia, e non sapeva di preciso quale parte del suo discorso l’aveva convinto, ma alla fine il direttore aveva acconsentito a ritagliarle un appuntamento l’indomani.

«Abbiamo circa un’ora», le disse, dopo una stretta di mano. C’era qualcosa di tranquillo e rilassato nel suo modo di porsi. Qualcosa di appagato. Bussò a una porta, poi fece capolino nella stanza e disse qualcosa che Camilla non colse. Infine la fece entrare. «È qui che succede», spiegò, presentandola a un’anziana coppia che prestava servizio volontario nella clinica. «Elin e Werner accolgono gli ospiti in arrivo e li fanno accomodare. Diciamo che sono i locandieri del morente».

La donna stava sostituendo alcuni ceri sui relativi supporti, mentre l’uomo, dopo aver lisciato un piumone, stese una coperta gialla su un letto da degenza appena preparato.

Camilla si domandò se potesse concedersi di prendere il blocco degli appunti dalla borsa, ma poi decise che non era necessario: avrebbe senz’altro ricordato questa stanza. Sembrava un normale salotto, però con un letto. C’erano un tavolo con le sedie, un divano e una poltrona con lo schienale alto. Tutt’intorno c’erano addobbi natalizi, anche se ormai era gennaio inoltrato. Pupazzetti raffiguranti Babbo Natale e una muta di renne. Una mangiatoia e schiere di angeli. Solo ora le venne in mente che da queste parti la tradizione voleva che le decorazioni messe in mostra durante l’Avvento restassero esposte fino a Pasqua, dunque non era un segno di negligenza da parte della direzione della clinica. Si guardò intorno. Pareti gialle, quadri, un Ghettoblaster su un piccolo comò. C’erano anche libri e giornali.

«Si può decidere di stendersi sul letto, sedersi sul divano o sulla poltrona. I morenti possono presentarsi in condizioni molto diverse. C’è chi preferisce stare seduto, ma quasi tutti vogliono sdraiarsi, perché così non devono fare altro che addormentarsi, dopo aver bevuto la dose letale». Lo disse in modo del tutto naturale, come se il terrore e l’angoscia di fronte alla morte fossero cose che tra le quattro mura della clinica non esistevano nemmeno. «Mi occupo personalmente dell’amministrazione, che prende tutto il mio tempo», spiegò il dottor Sigmundt, dopo che Camilla, annuendo, gli ebbe detto che era pronta a passare alla stanza successiva. «Ogni caso di cui ci occupiamo comporta una montagna d’incartamenti. Ma la procedura pratica è questa: si viene accolti e sistemati nella stanza che ha appena visto. Ne abbiamo un’altra quasi uguale, che usiamo ogni tanto. Io sto nell’ufficio al piano di sopra».

Imboccarono il corridoio che portava alla scala. Il pavimento era in piastrelle scure, e alle pareti c’erano cornici sottili e scure con fotografie di ambienti naturali. In questa villa non c’era nulla che facesse pensare a un ospizio o a una clinica privata, anzi, Camilla aveva quasi l’impressione di essere entrata in una casa i cui abitanti si erano appena trasferiti altrove, lasciandola così com’era.

L’ufficio era immediatamente sotto il colmo del tetto, ed era provvisto di una vetrata che occupava l’intera larghezza della stanza. Era luminoso e pieno di raccoglitori ad anelli, cartellette e carpette di plastica trasparente stracolme di carte. Sulla scrivania, accanto a un vecchio computer IBM, c’era una macchina da scrivere. Era da tanto tempo che Camilla non ne vedeva una.

Il dottor Sigmundt la invitò a sedersi e si voltò verso la porta mentre l’anziana donna di prima entrava portando un thermos e due tazze. Camilla aveva appena tirato fuori il blocco degli appunti, quando lui, con una profonda ruga sulla fronte, si sporse in avanti e la pregò di raccontargli cos’era accaduto alla danese uccisa. «Magari in Danimarca ci sono tante donne che si chiamano Sofie Bygmann», le disse, «ma una donna con quel nome ha lavorato con noi per un breve periodo. Mi auguro vivamente che non sia lei la vittima di quel delitto».

Camilla posò il blocco e lo fissò. «Una donna di nome Sofie Bygmann ha lavorato in questa clinica?».

Lui annuì. «Tanti anni fa, subito dopo l’apertura. Si è presentata nel mio ufficio di Zurigo, senza nemmeno annunciarsi. Era tardo pomeriggio, me lo ricordo perché l’indomani era il compleanno di mia figlia, e mia moglie era arrabbiata perché ero l’unico di tutta la famiglia che non poteva andare a casa a festeggiarla. Aspettavamo due coniugi inglesi, la clinica era nuovissima e potevo contare solo su pochissimi volontari, perciò dovevo essere presente di persona. Sofie mi ha offerto il suo aiuto, era disposta a lavorare come volontaria, e per me era una manna dal cielo. All’inizio, ovviamente, non potevamo lasciarla sola, ma ho cominciato subito a insegnarle il mestiere. Oltre a tutte le procedure pratiche, occorre anche fare in modo che il morente non si senta solo, se non ha con sé i propri cari. In questo, Sofie era incredibilmente brava».

Camilla era stupefatta. «Non sapevo che avesse lavorato qui».

Lui aprì un cassetto della scrivania e ne estrasse una foto di Sofie Bygmann da giovane. La donna portava i capelli raccolti, e si vedeva l’estremità della matita che aveva usato per fissare la crocchia. Sorrideva alla macchina e con una mano si faceva ombra sugli occhi per ripararli dal sole. Con l’altro braccio reggeva una bambina piccola. «È lei?», chiese il dottor Sigmundt, in tono impaziente.

Camilla non aveva dubbi, eppure scrutò la fotografia prima di annuire.

Lui si rattristò per un istante, e vagò con lo sguardo fuori dalla finestra, mentre digeriva la mesta notizia. «Ha smesso di lavorare qui quando la figlia aveva due o tre anni, ma siamo rimasti in contatto», disse, tornando alla realtà. «Pensi che appena il mese scorso mi ha spedito gli auguri di Natale».

«La figlia sarebbe lei?», chiese Camilla, con la sensazione d’invadere uno spazio privato.

Lui annuì. «In effetti si vedeva, che era incinta», disse, con un sorriso che al tempo stesso era paterno e paternalistico. «La più sbalordita di tutti era lei, quando si è resa conto del motivo per cui cominciava ad avere un po’ di pancina», aggiunse, con un sorriso. «A casa mia, sopra il garage, c’è una camera con bagno: l’abbiamo accolta lì, e mia moglie si occupava della bambina quando Sofie era alla clinica. Era molto benvoluta, i parenti dei nostri clienti erano sempre contenti di lei. Sa, ogni tanto capita che si rivolgano di nuovo a noi. Si figuri che una donna, l’anno dopo avera accompagnato qui il marito morente, si è ammalata gravemente e ha deciso di tornare nella nostra clinica. È stato toccante vedere quant’era contenta sapendo che a occuparsi di lei sarebbe stata Sofie».

«Ma allora cos’ha spinto Sofie ad andarsene?».

Lui guardò fuori, verso la neve che stava diventando fanghiglia, e rimase in silenzio per un po’. Infine disse: «Francamente non saprei. Forse riteneva che fosse il momento di passare oltre. Aveva ereditato dai genitori una certa sommetta, quindi immagino che il periodo passato con noi fosse una specie di anno sabbatico. Noi siamo solo contenti, quando un volontario ha voglia di donarci il suo impegno e il suo tempo. Non ci sono vincoli che determinino quanto debba essere lunga la permanenza in questo posto, anche se ovviamente abbiamo l’esigenza di non restare all’improvviso senza nessuno che ci dia una mano. Comunque, ormai la bambina era abbastanza cresciuta da poter viaggiare con lei senza problemi».

Camilla annuì, con la sensazione di avere appena trovato un’altra tessera del puzzle della scomparsa di Sofie Bygmann: dunque era questo il posto in cui era rimasta negli anni fra Roma e l’Inghilterra.

«In quel periodo, Elin e Werner erano già legati alla clinica. L’organizzazione è retta da diverse forze: quelle che fanno funzionare le cose da un punto di vista pratico, e quelle che si occupano dell’amministrazione. Come dicevo, ogni decesso comporta un mucchio di lavoro», spiegò lui.

Camilla lo pregò di scendere nello specifico.

«Nel senso di descriverle l’intera attività, o solo le procedure che avvengono in questo edificio?», le chiese lui. Parve di nuovo triste, mentre le sue dita si trastullavano con la foto della giovane Sofie.

«Preferibilmente l’intera attività. M’interesserebbe anche farmi spiegare come determinate chi ha le carte in regola per avvalersi dei vostri servizi. È sufficiente essere stanchi di vivere per telefonarvi e fissare un appuntamento?».

Lui sospirò, ma non parve infastidito, benché fosse palese che si trattava di una domanda alla quale aveva risposto un’infinità di volte. «Non accettiamo tutti, anzi», disse, intrecciando le mani. «Non siamo qui per ammazzare la gente. Abbiamo un medico che valuta ogni candidatura, e ovviamente non basta essere stanchi di vivere. Esiste una normativa, in questo paese, e dobbiamo attenerci a essa. Se una persona ha buoni motivi per desiderare di andarsene, noi siamo qui per aiutarla a morire in modo dignitoso».

«E si viene accettati se si ha una grande sofferenza fisica, o se si va incontro a una morte dolorosa e degradante, ho capito bene?», chiese Camilla.

«Occorre una “diagnosi d’inguaribilità”, per aiutare qualcuno a morire. Inoltre, dobbiamo assicurarci che sia davvero un suo desiderio, che la persona sia in pieno possesso delle proprie facoltà mentali e sappia cosa sta facendo, nel momento in cui prende questa decisione». Il dottor Sigmundt drizzò leggermente la schiena, ripose la fotografia nel cassetto e spinse un foglio informativo lungo la scrivania, verso Camilla. «La prima cosa da fare è iscriversi all’associazione. Costa cinquecento euro. Dobbiamo essere certi che la persona abbia intenzioni serie quando si rivolge a noi. Poi bisogna fare domanda scritta, accludendo una copia della cartella clinica, dell’eventuale atto di matrimonio, e un certificato di residenza. Inoltre occorre presentare un passaporto valido, così siamo sicuri che la persona sia quella che sostiene di essere. Dopodiché è il momento del pagamento successivo: un deposito di quattromila euro, che verrà restituito se la domanda non sarà accolta».

Camilla annuì, prendendo appunti.

«Delle formalità nei confronti delle autorità svizzere ci occupiamo noi, il richiedente non viene coinvolto. Ma ovviamente la parte amministrativa ha un costo. E poi, come dicevo, dopo il decesso resta parecchio lavoro da fare».

Camilla lo pregò di attendere un istante, mentre tirava fuori il cellulare: preferiva registrare, per essere sicura di non perdersi nulla. «E quando è tutto pronto, cosa succede?», chiese infine.

«Prima della partenza, preghiamo il richiedente di scrivere due lettere personali: la prima sulla sua vita, sulla sua storia e sulla persona che è; la seconda sulla sua malattia e sul suo decorso. Quando riceviamo le lettere e l’approvazione del medico, viene pagato il saldo – novemila euro – e fissiamo una data».

«Quindi in quella fase è tutto pianificato nei minimi dettagli?», chiese Camilla.

Lui annuì. «Ma ci sono occasioni in cui dobbiamo anticipare la data, se le condizioni del richiedente peggiorano».

«La persona arriva qui il giorno stesso?». Camilla aveva qualche difficoltà a immaginare come si vivesse, nel periodo che intercorreva fra la richiesta e la data fissata.

«Di solito, con tre o quattro giorni di anticipo. Ma c’è chi preferisce aspettare il giorno prima. Dipende da caso a caso, a seconda della situazione della persona e da ciò che desidera. Stabiliamo un orario al quale il richiedente deve presentarsi. Se arriva da solo, possiamo organizzarci per andare a prelevarlo da qualche parte. Qualche volta è accompagnato da una persona che ha già avuto quest’esperienza e conosce la procedura. Elin e Werner provvedono all’accoglienza e alla sistemazione, dopodiché si ritirano in cucina ad aspettare, mentre i parenti danno l’estremo saluto. Se sono parenti, dico».

«Organizzate anche il trasporto e il pernottamento in albergo?». Camilla si sentiva un po’ a disagio all’idea di un pacchetto turistico. Sola andata per la morte. Agenzia viaggi suicidi.

«Trasporto e albergo sono a carico del richiedente», disse il dottor Sigmundt. «È un altro costo da mettere in conto».

Camilla scosse la testa quando lui le chiese se volesse un caffè. C’era un che di surreale nel fatto di stare lì seduta a sentirlo descrivere le procedure della morte, sapendo che proprio in quell’istante c’era un morente in arrivo. Con un rapido calcolo determinò che il costo complessivo si aggirava intorno alle centomila corone, più trasporto e albergo. Dunque non era una cosa che potesse permettersi chiunque.

«Quando arriva il richiedente, per prima cosa gli diamo alcuni documenti da firmare, poi gli chiediamo diverse volte se è sicuro della propria decisione. Poniamo anche alcune domande banalissime: se sa come si chiama, o dove si trova, o quand’è nato... Gli accompagnatori devono fornirci i loro nomi, indirizzi e numeri di telefono, in modo che in seguito possiamo comunicarli alla polizia».

Camilla tese una mano, prese il thermos e si versò una tazza di caffè, anche se l’aveva appena rifiutato.

«Quando il morente si sente pronto, accendiamo una videocamera, in modo che le autorità non abbiano dubbi sul fatto che sia stata la persona stessa a decidere di morire. È questo il momento in cui i familiari eventualmente presenti devono dire addio. Può capitare che restino tutti qui fino all’ultimo, altre volte è solo il coniuge a rimanere. Nei casi in cui il richiedente si presenta da solo, Elin gli fa compagnia, se lui desidera».

«Come avviene la cosa?», chiese Camilla.

«In primo luogo, il morente deve bere un liquido che addormenta lo stomaco», spiegò il dottor Sigmundt. «Da lì in poi, non deve trascorrere più di un quarto d’ora prima dell’assunzione del farmaco che procura il sonno e la morte. Così siamo sicuri che la sostanza resti in corpo».

«Ed è il richiedente stesso ad assumere questo farmaco?».

Il dottor Sigmundt annuì. «È fondamentale. Se non è in grado di berlo, prepariamo una sonda, così deve soltanto stringere un flacone di plastica morbida per far arrivare il liquido nello stomaco. Se è paralizzato, abbiamo un apparecchio speciale, che viene inserito nella bocca: la persona deve mordere il pulsante che rilascia il farmaco». Si sporse leggermente in avanti, intrecciò le mani sul piano della scrivania e fissò Camilla. «Noi non uccidiamo. Noi aiutiamo le persone malate ad avere una morte dignitosa. Quasi tutti vogliono sentire della musica, mentre si addormentano. Abbiamo un lettore CD, e loro portano il disco. Qualcuno ha con sé dei fiori, o altre cose che lo fanno sentire sicuro, magari oggetti familiari a cui sono affezionati. Questa è una cosa a cui i nostri clienti si preparano a lungo e che attendono con gioia. Se arrivano fino a questo punto, è perché la decisione è presa e la morte è un sollievo, se messa a confronto con l’alternativa».

«Quanto tempo passa, dall’assunzione del farmaco a...?», chiese Camilla.

«...al sonno, meno di un minuto. Da lì in poi, ci vogliono altri dieci minuti, all’incirca. Dipende dai casi».

«Dopodiché, chiamate le autorità locali?».

Il dottor Sigmundt scosse la testa. «No, prima diamo agli accompagnatori tutto il tempo di cui hanno bisogno. Dopo che hanno dato l’estremo saluto al loro caro, escono da qui, e solo allora telefoniamo alla polizia per avvertire che c’è stata una “morte libera”, come la chiamiamo noi. Un suicidio assistito, insomma. E allora arriva la polizia con un medico. È una procedura obbligatoria. Poi arriva il nostro impresario di pompe funebri, che si occupa della cremazione, dell’urna e della spedizione a domicilio».

«Quindi vi occupate anche di questo?», chiese Camilla. Aveva creduto che fossero le famiglie a organizzare il trasporto del cadavere.

Lui annuì e sorrise, come se le avesse letto nel pensiero. «È una delle cose comprese nel prezzo».

In quel momento, udirono alcune voci al piano inferiore. Il dottor Sigmundt si alzò e si scusò per non poterle dedicare altro tempo, e Camilla lo ringraziò più volte per avere accettato d’incontrarla con un preavviso così breve. Lui la pregò di tenerlo aggiornato sugli eventuali sviluppi dell’indagine sull’omicidio di Sofie, dopodiché la accompagnò alla scala.

«Mi addolora molto sentire che è morta la nostra Sofie», le disse. «Quando mi ha telefonato, ho avuto il tremendo presentimento che la sua chiamata avesse qualche attinenza con lei. E provo molta pena per la figlia, che adesso non ha più nemmeno un genitore».

«Sofie non aveva nessun contatto con il padre della bambina?», chiese Camilla.

«Gliel’ho chiesto una sola volta, ma non ha voluto parlarne. Le confesso di aver pensato che non sapesse nemmeno chi fosse: non ne parlava mai, e mi è venuto in mente che fosse una di quelle donne che hanno un tale desiderio di diventare madri da andare con il primo che passa, pur di restare incinte. A quel punto, è del tutto naturale non avere più contatti con l’uomo».

Oltrepassando la stanza in cui il cliente successivo si stava preparando a dire addio alla vita, sentirono alcuni mormorii dietro la porta. Proprio nel momento in cui Camilla si accingeva a prendere commiato, la porta si aprì e ne uscì una signora di mezz’età con un cardigan di lana color cammello. Era pallida, ma non sembrava sul punto di crollare. Poi arrivarono le prime note di un pezzo di musica classica, seguite da una flebile risata. La donna riemerse dalla cucina reggendo una bottiglia di vino e un paio di bicchieri. Per un istante parve intenzionata a fermarsi per dare una spiegazione, ma il dottor Sigmundt le sorrise e le fece cenno di passare pure. Nel breve momento in cui la porta rimase aperta, Camilla ebbe il tempo di scorgere un uomo steso a letto, con il viso rivolto verso di lei. Nella sua espressione non c’era traccia di paura né di ansia verso ciò che stava per accadere: era in attesa della signora che stava rientrando in quel momento, tutto qui. Accanto al letto c’era una donna più giovane, in piedi, e seduto sulla poltrona c’era un altro uomo. Le candele erano accese, le tendine erano tirate. Sembrava un normalissimo salotto, a parte il letto. Nell’atmosfera non c’era niente d’impersonale, niente di ospedaliero.

«Le preferenze sull’ultimo addio variano molto da persona a persona. Alcuni prendono un calice di vino in compagnia, altri vogliono completare la procedura in quattro e quattr’otto. Può capitare che sia un momento dolente e amaro, ma più spesso è un sollievo per il morente, e il commiato è assai meno mesto».

La porta si richiuse di nuovo, e calò il silenzio.

Quando Camilla uscì, rimase per un istante in mezzo al guazzo nevoso, a riflettere. Di lì a pochi istanti, dietro quella porta ci sarebbe stato un altro addio, l’uomo sarebbe morto, e fra un’ora o due la famiglia sarebbe ripartita. Poi avrebbero fatto il loro ingresso i poliziotti, il medico e l’impresario di pompe funebri, per chiudere rapidamente la partita.

L’indomani, o la settimana successiva, tutto si sarebbe ripetuto: altre persone sarebbero state liberate dalle loro sofferenze. E i loro cari sarebbero ripartiti da soli.

Attraversò la strada per tornare all’auto. Per un istante meditò di mangiare qualcosa al ristorante dell’albergo, ma poi decise di andare direttamente all’aeroporto. Voleva tornare a casa.





25





Cacciato dal collegio. Jonas era stato sorpreso a fumare sul retro della palestra, insieme a un compagno. No, Louise non sapeva che suo figlio fumasse. E sì, era al corrente del divieto assoluto di fumare presso il collegio. Disse entrambe le cose alla vicepreside, quando le telefonò per chiederle come fosse possibile che una semplice inosservanza venisse punita con l’espulsione. Jonas non aveva neppure una nota di demerito: non si era mai presentato in ritardo all’appello che si faceva in refettorio a colazione, non aveva mai saltato una sola ora di lezione, non era mai stato beccato senza compiti fatti.

«Abbiamo una politica di tolleranza zero per quanto riguarda il fumo, le droghe e l’alcol», diceva il messaggio arrivato dalla presidenza.

Louise era talmente sbalordita che per poco non chiese se per caso non avessero scambiato suo figlio con un altro. Ma poi le tornò in mente la telefonata di Jonas: piangendo, il ragazzo aveva ammesso apertamente di essere stato sorpreso con un pacchetto di sigarette acquistato alla stazione di servizio. Era davvero abbattuto, ma Louise aveva creduto che temesse di averla delusa, più che di essere punito con tanta severità.

«Lo rispediamo a casa su due piedi», disse la vicepreside. «È in camera sua a preparare i bagagli».

«Vengo a prelevarlo io, stasera», rispose lei, senza ben capire quali conseguenze l’espulsione avrebbe comportato per il prosieguo dell’anno scolastico, e riproponendosi d’informarsi sull’eventuale possibilità di reinserirlo nella vecchia classe.

«Deve uscire dalla scuola immediatamente, quindi sarà il caso che venga a prenderlo adesso».

«Non posso. E non ho nemmeno spazio per il suo bagaglio nella mia auto», protestò lei. «Ha portato in collegio anche la bicicletta!».

«E allora dovrà tornare più tardi a prelevare il resto delle sue cose», disse la vicepreside. «Dedicheremo la prossima settimana a una riflessione generale sul suo caso. Sa, per noi è stata una bruttissima sorpresa, sono in molti a esserci rimasti male».

«Oh, senta!», la interruppe Louise. «Venerdì scorso, Jonas ha salvato una vita. Per voi queste cose non contano? Stava per perdere una delle persone a cui è più affezionato». Raccontò che il vicino era caduto e che Jonas gli aveva prestato i primi soccorsi. «È rimasto molto scosso per tutto il fine settimana, è anche possibile che fosse sotto shock. Sapete che ha già perso entrambi i genitori. Diciamo pure che è colpa mia, se tutt’a un tratto ha avuto l’alzata d’ingegno di mettersi a fumare. Avrei dovuto tenerlo a casa per dargli il tempo di elaborare quello che è successo. Ma Jonas non voleva assentarsi da scuola, e ha insistito per tornare da voi. Non potete sbatterlo fuori. Non potete accontentarvi di una nota di demerito?».

«Non facciamo distinzioni fra i nostri allievi», disse la vicepreside. «Già altri sono stati rispediti a casa perché fumavano. Sarebbe ingiusto non fare altrettanto con lui. Sa, noi siamo molto contenti di Jonas, è un gran bravo ragazzo, ed è proprio per questo che siamo molto delusi, dopo quello che ha fatto». Era leggermente rabbonita, anche se non sembrava intenzionata a recedere dalla decisione. «Oggi pomeriggio abbiamo una riunione straordinaria con i docenti dei due ragazzi, e vediamo cosa succede. Il miglior consiglio che posso dare a Jonas è di scrivere subito una lettera al preside, spiegando cos’è successo al vostro vicino e adducendo ragioni convincenti per lasciarlo continuare presso questa scuola. Ma non posso garantirvi nulla: non sono io a prendere queste decisioni, ma il preside».

Conclusa la telefonata, Louise imprecò. Per un istante meditò di chiedere a Kim di andare a prendere Jonas, ma poi capì che non era il caso. Tutta questa seccatura, doveva sbrogliarla lei. Insieme a suo figlio.



Quando dall’autostrada prese l’uscita di Holbæk e si diresse verso Fårevejle, lo scombussolamento era già passato, rimpiazzato dal buon vecchio malumore di sempre. E non verso Jonas, ma verso l’inflessibilità delle autorità scolastiche. Certo, lei per prima apprezzava che il collegio avesse regole e divieti da rispettare, ma al tempo stesso cominciava a pensare che, anche se l’espulsione fosse stata revocata, non fosse opportuno per il ragazzo proseguire gli studi in quella sede. Jonas non aveva picchiato nessuno, non aveva commesso atti di bullismo, né rubato allo spaccio alimentare, infrazioni ben più gravi di una sigaretta in bocca a un sedicenne sotto stress.

«Nix», disse ad alta voce. «Lì non ci torna più». Se uno scolaro che ha sempre avuto una condotta inappuntabile, tanto verso la scuola quanto verso i compagni, viene punito così duramente per uno sgarro di poco conto, per giunta in una situazione di affaticamento emotivo, deve svignarsela il prima possibile. Già, perché a quel punto significava che il collegio aveva una scala di valori ben diversa da quella di Louise. Se Jonas fosse stato un attaccabrighe, un ragazzo dal comportamento sregolato, che arrecava disturbo agli altri, allora sì che sarebbe stato giusto espellerlo. Ma lei non era minimamente disposta a costringerlo a pregare in ginocchio di essere riaccolto dalla scuola. Ai suoi occhi, Jonas aveva commesso un solo errore: quello di non trovare un nascondiglio migliore in cui mettersi a fumare.



Nell’ultima tratta si ritrovò dietro una Toyota rossa, che rallentò nei pressi del collegio. Pensò che fosse l’auto dei genitori dell’altro ragazzo, quello che era stato sorpreso a fumare insieme a Jonas.

Entrando nell’ampio parcheggio della scuola, dietro la vettura rossa, vide che suo figlio era lì ad attenderla. C’erano diversi compagni, venuti a dargli un abbraccio, e Louise ebbe un moto di tristezza nel vederlo così pallido, in mezzo a tutti gli amici riuniti per l’addio.

Salutò il padre dell’altro ragazzo, ma non ebbe modo di fare altrettanto con la madre, che si diresse a passo di marcia verso il figlio senza degnare d’uno sguardo né Louise, né gli altri collegiali, come se fosse colpa di Jonas se tutto era andato a rotoli.

Prima che Louise avesse il tempo di raggiungerlo, lui prese la valigia e le andò incontro. Dall’altro lato del parcheggio arrivò un uomo che lei non aveva mai visto, con una grande chioma riccia e ribelle, e uno sguardo talmente triste che sembrava sul punto di scoppiare in lacrime. Tese una mano per stringere quella di Louise e si presentò: era il professore di Francese, ed era profondamente addolorato da quanto era accaduto. Non capiva proprio cosa fosse passato per la testa di Jonas. Ancora una volta Louise pensò che questa gente stesse reagendo come se suo figlio avesse rapinato la banca del paese o commesso un’aggressione violenta.

«Spero tanto che si ravveda», disse l’uomo.

Louise si trattenne dal controbattere e lo osservò per un istante, per capire se, nonostante tutto, sotto quei riccioli ci fosse un intento ironico. Ma vide soltanto uno sguardo sinceramente afflitto.

«Lo farà senz’altro», gli rispose, invece di seguire l’impulso di esortarlo a essere ragionevole.

«Andiamo?», chiese Jonas. Aveva già messo il bagaglio in auto e si era piazzato accanto alla portiera per salire a bordo. Quando furono partiti in direzione dell’autostrada, disse: «Ti chiedo scusa, davvero. Mi dispiace tantissimo».

«Hai fatto una sciocchezza, sì, ma c’è di peggio», gli rispose Louise. Sentiva il suo sguardo su di sé, ma continuò a fissare la strada. Non vedeva motivo di risparmiargli il senso di colpa per essersi comportato in modo tanto stupido. D’altronde, era ancora convinta che la reazione del collegio fosse eccessiva.

«Come sta Melvin?», le chiese lui, dopo un po’. «Sei andata a trovarlo?».

«Si è risvegliato, e pare che – grazie a te – l’attacco cardiaco non abbia lasciato lesioni».

«Quindi l’ha scampata?». La domanda di Jonas era intrisa di preoccupazione.

«Tutto fa pensare di sì», rispose Louise. «È stanco, ma sembra che stia bene. Non mi stupirei se lo dimettessero entro breve. Ma mi sa che avrà qualche difficoltà a salire tre rampe di scale. Fra l’altro, dov’è che hai imparato le tecniche di primo soccorso?».

«Al collegio». Jonas spiegò che appena prima delle vacanze di Natale c’era stato un corso di due giorni.

“Dunque a qualcosa è pur servita questa scuola”, pensò Louise. Era ancora arrabbiata, anche se forse la sua era una collera non del tutto legittima. Jonas era sempre stato contentissimo di quel collegio, e i professori lavoravano il doppio rispetto a quelli della scuola pubblica che aveva frequentato fino all’anno precedente, quindi forse era il caso di smorzare i toni. Sfruttando l’atmosfera confidenziale che si era appena creata, disse: «Non sapevo che fumassi».

«Mah, l’ho fatto solo due o tre volte». Jonas abbassò lo sguardo sulle proprie mani, come se si aspettasse una lavata di capo o l’annuncio che poteva anche scordarsi di prendere la patente.

«Facciamo tappa all’ospedale, così puoi salutare Melvin?», gli chiese invece Louise, imboccando l’autostrada e restando sulla corsia più esterna.

«Sì, grazie», disse lui, poi le chiese se avesse avuto notizie di Eik.

Per un istante Louise meditò di raccontargli che Eik era in carcere in Inghilterra, ma poi decise che Jonas, al momento, poteva anche fare a meno di questa notizia. Aveva già fin troppe cose da elaborare. Strinse i denti. Non sapeva nemmeno lei se avrebbe mai ripreso a frequentare Eik. Perlomeno, sul piano privato. Ora sapeva con una certa chiarezza cosa li aveva separati, ma non aveva ancora avuto il tempo di capire quali sarebbero state le ripercussioni sulla loro relazione. «Ti ricordi in che reparto hanno ricoverato Melvin?», chiese, sperando di non dare a vedere quant’era sconvolta dopo avere scoperto che la fidanzatina di cui Eik aveva denunciato la scomparsa diciott’anni prima era ancora viva fino a poco fa.

Jonas annuì e disse che aveva ancora il biglietto che aveva ricevuto dagli infermieri con il reparto e il numero di stanza.

«Rifletti un pochino su quella lettera al preside», disse Louise, un’ora dopo, depositando Jonas davanti all’ospedale.





26





Dopo cena Louise sparecchiò e si accinse a stendersi sul divano, quando le telefonò Camilla. Jonas era andato a trovare un vecchio compagno di classe, di quelli della scuola precedente. Forse si sarebbe meritato di restare a casa in punizione, considerando che aveva infranto le regole del collegio, ma quando era tornato dalla visita a Melvin gli si leggeva in faccia un tale sollievo per il fatto di non aver perso un’altra persona cara, che Louise non se l’era sentita di metterlo in castigo.

«Che fai di bello?», le chiese Camilla.

«Guarda, sono appena stramazzata sul divano», disse Louise.

«Ti va una birra allo Svejk?».

«Adesso? Ma no, è lunedì! E ho avuto una tale giornataccia che non ho neanche la forza di raccontartela».

«A me una birretta farebbe bene. Sono appena tornata da Zurigo, e so cos’ha fatto Sofie Parker negli anni in cui nessuno aveva sue notizie».

«A me di Sofie Parker non me ne può fregare di meno!», sbottò Louise, senza nemmeno sapere se la sua reazione fosse dovuta al fatto che Eik avesse avuto contatti con la ex fidanzata scomparsa, o al senso di tradimento perché se n’era tornato in Inghilterra come se niente fosse, mentre lei non aveva idea di cosa stesse succedendo. «Su quella donna, non voglio sentire una parola in più». E poi proruppe in una caterva di discorsi, raccontando la faccenda dell’arresto di Eik e quella del ricovero di Melvin. «E come se non bastasse, Jonas è stato espulso dal collegio per aver fumato una sigaretta», concluse.

«Sì, ho saputo. Markus mi ha avvertita via SMS. Anche lui trova che sia una grossa ingiustizia».

«E lo è», ammise Louise, incassando leggermente la testa fra le spalle. «Non riesco a capacitarmi di come non tengano conto di quello che ha passato».

«Sai, io credo che saresti molto interessata a sentire cos’ho scoperto», le disse Camilla, in tutta calma. «Magari ti ridarebbe la carica».

Louise sospirò. «Mi sa che una birretta farebbe bene anche a me. Troviamoci direttamente là».



«Dov’è Frederik?», chiese Louise, quando si sedettero all’angolo con due grosse birre boeme con quattro dita di schiuma.

«È andato a Los Angeles per una riunione con lo staff che produce la serie televisiva».

Louise prese un sorso. Più che della birra aveva bisogno di starsene seduta lì con l’amica, come ai vecchi tempi, a parlare di cose che non contavano niente. Le loro cose. «Ma ti rendi conto? Essere sbattuti fuori dalla scuola per un solo sbaglio. Markus si trova bene al collegio?».

Camilla annuì. «Si è appena trovato una fidanzatina, che tutt’a un tratto è più importante di qualunque altra cosa, quindi non c’è verso di trascinarlo via da lì. Resta a scuola perfino nel fine settimana».

Louise sorrise. Jonas le aveva già raccontato che l’amico, nel giro di poco tempo, era praticamente diventato una cosa sola con la bionda Julia. Anzi, Louise aveva l’impressione che suo figlio cominciasse a trovare la cosa un po’ stancante.

«Ma che gli è preso, a Eik?», chiese Camilla, sporgendosi leggermente sul tavolino. «Non potranno certo accusarlo di omicidio!».

Louise abbassò lo sguardo sulla schiuma della birra e rigirò un poco il bicchiere. «Credo che possano, soprattutto se non ha una buona giustificazione per essersi introdotto nel luogo del delitto per ben due volte, e per aver mandato email minatorie alla vittima. La polizia inglese sa già che Eik stava insieme a Sofie nel momento in cui lei è scomparsa, quindi non si può certo biasimarli se lo tengono in cima alla lista dei sospettati».

«Minatorie... in che senso?».

Louise fece spallucce. «Mah? Non sapevo nemmeno che avessero avuto altri contatti dopo che lei è scomparsa da quella barca. Anzi, a dirla tutta non ero al corrente neanche del fatto che lui sapesse che era ancora viva».

«A proposito, a quando risale l’episodio?», chiese Camilla, che non aveva ancora toccato la sua birra. «Cioè, la sua scomparsa, dico».

All’improvviso Louise si sentì investire da una pesante malinconia nel ripensare a Eik. L’immagine di lui, con quei capelli scuri un po’ lunghetti, gli occhi azzurri e gli zigomi pronunciati, le piovve addosso come un masso. Aveva creduto di avere trovato l’uomo della sua vita, ma ora una morta gliel’aveva portato via. «Francamente, Camilla, non mi va di parlarne. Sono stufa marcia».

«Qual è il periodo in cui non si sapeva dove fosse?», chiese l’amica, come se non l’avesse sentita.

«Dal 1996, quand’è scomparsa, fino al 2000, quando ha conosciuto Nigel Parker».

«Allora te lo dico io. Sofie ha cominciato a prestare servizio volontario presso la clinica dei suicidi di Zurigo nel settembre del 1996, ed è rimasta lì fino alla fine del 1999».

«E cosa ci faceva, laggiù?».

«Se preferisci la risposta breve, voleva imparare a far morire la gente».

Louise la guardò senza capire.

«Quando sono andata nello Jutland a far visita al primo marito, il parroco, abbiamo parlato del suicidio della madre di Sofie», spiegò Camilla. «O meglio, del tentato suicidio. Ha provato a togliersi la vita, ma è finita in un letto d’ospedale, come un vegetale, ed è morta solo quando il medico di famiglia l’ha aiutata».

Louise rimase immobile, con la mano stretta intorno al bicchiere ricoperto di condensa.

«Ne è nata una lite furiosa tra Sofie e il marito, perché lui si è rifiutato di celebrare le esequie di una persona che aveva tentato di uccidersi e che poi era stata aiutata a morire», riprese Camilla. «Per lui, il suicidio è inaccettabile, perché soltanto Dio può determinare l’ora della nostra morte, e Sofie si era arrogata il diritto di sceglierla lei. Io credo che fosse profondamente delusa dal marito. In tutta sincerità, devo ammettere che questa storia mi ha dato parecchio da pensare, durante il tragitto di ritorno. È una questione interessantissima, e anche un grande dilemma. Posso ben capire che Sofie ci tenesse tanto: era una problematica che la toccava personalmente. E questo può spiegare la sua permanenza in Svizzera».

«Chi era il medico che ha aiutato la madre a morire?», chiese Louise.

«La dottoressa Else Corneliussen. Si è trasferita poco dopo. Ho provato a rintracciarla, ma nessuno sa dove sia andata ad abitare. Con tutti gli anni che sono passati... A quanto ho capito, è stato il pastore a spingerla ad andarsene. Forse ha minacciato di denunciarla per concorso in omicidio».

Louise intrecciò le mani davanti a sé, pensierosa.

«Ma c’è un’altra cosa a cui stavo pensando», continuò Camilla. «Io credo che il padre della figlia di Sofie sia Eik. Se è così, posso ben capire che lui abbia tutta questa smania di starle accanto, dopo quello che le è appena capitato. È nata circa sei mesi dopo che Sofie ha cominciato a lavorare alla clinica svizzera. Cioè a marzo o aprile del 1997».

Calò il silenzio. Entrambe contarono i mesi alla rovescia.

«Porca miseria», mormorò infine Louise. Per un po’ rimase con lo sguardo perso nel vuoto, a tentare d’imbrigliare i propri pensieri. Eik aveva una figlia? In effetti, ora che Camilla le aveva confidato il suo sospetto, ravvisava una certa somiglianza tra i due: i capelli scuri, gli occhi, il carattere fumantino. Come aveva fatto a non accorgersene? E per quale motivo l’idiota non le aveva detto niente?

«Ehi? Ci sei?», le chiese Camilla.

Louise annuì con aria assente, ma poi si scusò e uscì in strada per telefonare a Rønholt.

Prima che lei avesse il tempo di spiegargli il motivo per cui lo chiamava così tardi, lui le disse: «C’è una cosa di cui devo informarti. Ho appena passato in rassegna il carteggio email fra Eik e Sofie Parker. Pare che abbiano una figlia. Ho ritenuto che tu dovessi saperlo, perché la cosa getta tutt’altra luce sul loro rapporto».

«L’ho appena saputo. E adesso tu me lo confermi. È solo che non capisco perché lui non mi abbia mai detto niente!», sbottò Louise, con un brivido di freddo. Due giovanotti in cappotto erano appena usciti a fumare. La squadrarono rapidamente da capo a piedi, poi le voltarono le spalle.

«Io credo che fino a poco tempo fa non lo sapesse neanche lui», rispose il suo superiore. «Quattro mesi fa, Sofie gli ha scritto che voleva incontrarlo. Lui ha lasciato passare due settimane, poi le ha mandato una risposta lapidaria, in cui le diceva che non era interessato. Nel suo mondo, quella donna non esisteva più».

«Non le ha chiesto come mai tutt’a un tratto si rifacesse viva? O dove fosse stata per tutti quegli anni?». Louise si scostò dall’ingresso del locale per lasciar rientrare i due giovanotti, e dalla vetrata vide Camilla seduta al tavolino con il cellulare in mano, come se stesse digitando un SMS.

«No, la sua risposta era molto concisa, e di rifiuto», disse Rønholt. «Il solo fatto che abbia aspettato due settimane a riscriverle mi fa pensare che abbia riflettuto bene, prima di reagire. Ma poi lei gli ha mandato un’altra email, piuttosto lunga, nella quale dice di non biasimarlo per non voler riprendere i contatti, considerando quanti anni sono passati, ma aggiunge che non si tratta più del rapporto fra loro due, bensì della figlia, che ha bisogno di conoscere il padre». Rønholt s’interruppe per schiarirsi la gola, poi riprese: «Eik non l’ha presa granché bene. Ti risparmio i dettagli dell’email che le ha scritto, diciamo solo che il frasario può essere interpretato come aggressivo e minaccioso. Fatto sta che Sofie Bygmann, nella lettera successiva, gli fa una specie di terzo grado sulla sua vita. Vuole sapere tutto: professione, stato civile, famiglia, qualità dell’abitazione e via dicendo. È come se volesse sottoporlo a un esame, prima di decidere se sia il caso di stabilire un contatto fra padre e figlia».

«E a quel punto Eik s’incazza», tirò a indovinare Louise.

«Sì, mi sembra la definizione appropriata», ammise il suo superiore. «Pretende di sapere dove abitano, ma Sofie non vuole dirglielo: non ha ancora raccontato al marito di aver rintracciato il padre della ragazza. A quanto pare, i coniugi hanno fatto un accordo, e hanno cresciuto Stephanie come se il padre fosse Nigel Parker, anche se è nata prima che si conoscessero. Perlomeno, questo è ciò che il marito ha dichiarato alla polizia inglese: dice di aver promesso a Sofie di non dire mai a Stephanie che il padre biologico non è lui. Però, a un certo punto del carteggio, Sofie scrive di voler portare la figlia a Copenaghen a conoscere Eik. Solo che Eik non ha la minima intenzione di aspettare: vuole vedere sua figlia immediatamente».

«Sappiamo come mai all’improvviso Sofie ritiene che sia giunto il momento di farli incontrare?», chiese Louise. Piano piano, la rabbia verso Eik si stava acquietando.

«Da quel che leggo, mi pare di capire che i rapporti fra la ragazza e il padre putativo siano piuttosto tesi. Forse è per questo che Sofie ha pensato che fosse il caso di farle conoscere il padre biologico. Avrà sperato che andassero d’accordo».

«Quindi è per via della figlia se Eik è partito a rotta di collo non appena ha sentito che Sofie era stata uccisa?», ipotizzò Louise.

«Probabile», disse Rønholt. «Ho richiesto una telefonata con lui. Mi auguro che così capiremo qualcosa in più. Per esempio, il motivo per cui è andato laggiù una seconda volta».

A gesti, Camilla chiese a Louise se dovesse portarle la giacca, ma lei scosse la testa.

L’ultima volta che aveva visto Eik, erano nel cucinino del Dipartimento Investigativo. Da quando l’aveva sbattuto fuori di casa, lui era sempre stato distante, con la testa da un’altra parte, e Louise si era convinta che fosse per via della loro lite, e invece evidentemente pensava alla figlia in Inghilterra. Come mai non le aveva raccontato niente? Sarebbe bastato che si confidasse con lei. «Credo di sapere perché è ripartito», disse a Rønholt. «Mi ha ascoltata, mentre ero al telefono con Ian Davies, che mi stava dicendo che Stephanie era scomparsa e che la polizia la cercava perché aveva visto l’assassino e forse era in grado di identificarlo. Temevano che fosse in pericolo. Credo che sia andato là per proteggerla. Ma non può, finché resta dietro le sbarre! Cribbio!».

Calò il silenzio. Entrambi meditarono su ciò che solo ora avevano intuito.

«Devi andare in Inghilterra e provare a sbrogliare la matassa», disse infine Louise. «È più probabile che diano retta a te, piuttosto che a lui».

«In prima battuta vorrei cercare di parlare con lui, così sentiamo la sua versione. Tieni presente che hanno tutti i motivi per sospettarlo di omicidio, e temo che la cosa non li renda particolarmente disposti a collaborare».

Louise cominciò a camminare avanti e indietro sul marciapiede, per scaldarsi un po’. «Se hanno intenzione di incastrarlo, dobbiamo scoprire chi ha ucciso Sofie Parker», concluse, piazzandosi di nuovo davanti alla vetrata del locale. «Ho spedito alla polizia inglese l’elenco dei nomi delle persone che hanno fatto bonifici su quel conto in Svizzera, ma non so se abbiano seguito questa pista».

«Ne dubito, visto che adesso hanno Eik», osservò Rønholt, lapidario. Prima di concludere la chiamata, la pregò di riprendere in mano il materiale d’indagine insieme a Olle e di procedere a una rilettura sistematica delle deposizioni, per avere un’idea di chi avesse tenuto i contatti con le Veglianti. Intanto, lui avrebbe tentato di parlare al telefono con Eik.



«Ne ho ordinate altre due», disse Camilla, quando Louise tornò al tavolo, intirizzita.

«Stephanie è davvero la figlia di Eik». Louise si scaldò le mani infilandole tra le cosce e rabbrividì, mentre la condensa sul bicchiere davanti a lei formava rivoletti sul vetro. «Ma cazzo! Mi avesse detto qualcosa, almeno!». Fornì a Camilla un breve resoconto della telefonata con Rønholt. «Ma che razza di persona era, questa Sofie? Accidenti a lei e al giorno in cui l’ha conosciuta!».

«Io non sarei così severa», disse Camilla, in un tono che spinse Louise ad alzare lo sguardo. «Anzi, trovo che sia stata forte e coraggiosa: ha lottato per ciò in cui credeva, e ne ha accettato le conseguenze. Mi sembra una cosa ammirevole. E tu non hai modo di formulare un giudizio obiettivo su di lei. Sei troppo coinvolta».

«Possibilissimo, ma non ha mai detto alla figlia chi era suo padre, ed è tutto fuorché ammirevole!», esclamò Louise, con più veemenza del voluto.

«Magari aveva dei buoni motivi per fare questa scelta», le fece osservare Camilla. «A me sembra chiaro che voleva cominciare una nuova vita, dopo quello che era capitato a sua madre. E quando ha piantato Eik, non sapeva di essere incinta. Avrebbe dovuto abbandonare il suo progetto?».

«Si è data alla macchia, mentre lui la cercava in lungo e in largo. Per anni è stata nell’elenco delle persone scomparse!», esplose Louise, scandalizzata.

Ma Camilla non le diede corda. «Quanto tempo ci vuole per farsi versare sul conto una somma ereditata?».

Louise fece spallucce. «Immagino che dipenda da quant’è complessa la situazione finanziaria che il defunto lascia dietro di sé: investimenti azionari, tasse arretrate, eredità non notificate e tutte le altre cose che richiedono lavoro in più. Ma le pratiche vanno concluse entro due anni».

«A quanto mi dice il parroco, l’eredità dei genitori era piuttosto grossa. Tu sai a quanto ammontava?».

Louise scosse la testa.

«Secondo me, il suo piano era sempre stato quello di sparire», disse Camilla. «Sicuramente ha ricevuto un anticipo sull’eredità, prima di partire. Poniamo che abbia girato in lungo e in largo, in attesa di farsi versare sul conto il resto della somma».

Louise si strinse nelle spalle. «Ma perché voleva cambiare vita? Che attrattiva c’è nell’abitare in una cittadina della provincia inglese, con un noioso marito ottico che manco va d’accordo con la figlia? Con tutti i soldi che aveva, poteva fare qualunque altra cosa!».

Camilla assunse una postura più comoda e prese qualche sorso. Louise l’aveva sempre ammirata per quella sua capacità di bere una pinta di birra alla spina con la stessa eleganza con cui avrebbe sorseggiato un Martini Dry in un esclusivo locale di New York.

Louise lasciò vagare lo sguardo verso il buio che faceva luccicare l’asfalto di Smallegade bagnato dalla pioggia, mentre i suoi pensieri cominciavano a riordinarsi. In effetti era verosimile che Sofie si fosse messa a girare per il mondo, dopo avere abbandonato la canonica. Se poi aveva provveduto affinché l’eredità venisse versata sul conto in Svizzera, era perché in quella fase aveva già deciso di non vivere più in Danimarca, e questo era cronologicamente compatibile con il fatto che avesse conosciuto Eik quando era in banca proprio per aprire il conto.

Louise prese nota sul cellulare per ricordarsi di controllare la data del pagamento dell’eredità, poi disse: «Quindi avrebbe preso servizio come volontaria alla clinica dei suicidi dopo avere avuto i soldi?».

Camilla annuì. «Ed è rimasta lì per qualche anno», rispose, e annuì una seconda volta.

«Ma perché proprio lì?», disse Louise, prendendo un paio di assai ineleganti sorsate di birra.

«Io credo che fosse un suo grande desiderio», rispose Camilla, pensierosa. «Di sicuro era molto sensibile alla questione. Dopo l’esperienza che aveva avuto con sua madre, che aveva tentato il suicidio e si era ridotta peggio di prima, di sicuro riteneva importante battersi per il diritto di decidere individualmente quando morire».

Louise annuì e rifletté. Poteva darsi che il movente dell’omicidio fosse da ricercarsi nel periodo che Sofie aveva trascorso in Svizzera, presso la clinica dei suicidi. Era perlomeno un’ipotesi da valutare, nel dare la caccia al vero assassino. A quel punto, nella sua mente si accese all’improvviso una lampadina. “Vuoi vedere che...?”, pensò.

«Be’?», la incalzò Camilla, vedendola silenziosa e distante.

Ma Louise era talmente assorta nei suoi pensieri da non badare più a lei. Sofie era sparita dalla barca ed era tornata a Zurigo non solo perché i suoi soldi erano lì, ma anche perché voleva lavorare alla clinica, per imparare il mestiere del suicidio assistito, comprese tutte le esigenze pratiche del caso. E se le Veglianti avessero fatto qualcosa in più, oltre a vegliare? E se la loro organizzazione avesse avuto lo scopo di aiutare le persone a morire, in modo che potessero farlo in un ambiente sicuro, in casa loro? E se l’intera attività fosse stata gestita da Sofie Parker, dal suo studio in Inghilterra? Bisognava parlare nuovamente con l’associazione delle Veglianti.

Con un turbinio di pensieri nella testa, Louise si alzò e andò alla cassa a pagare.





27





Il mattino seguente, alle 7,30, nel buio di gennaio, Louise imboccò una strada di villette a Hvidovre. Prima di partire aveva chiamato diverse volte le Veglianti, ma le aveva risposto la segreteria telefonica, perciò, prima di andare in ufficio, aveva deciso di andare di persona a casa di Margit Østergaard, la donna che le aveva fornito il contatto dell’associazione. Guidava piano, tenendo d’occhio i numeri civici, poi parcheggiò davanti a una piccola casa bianca a un solo piano.

C’era una luce accesa in una delle stanze più interne, ma tutte le altre erano spente. Scese dall’auto, scavalcò la neve ghiacciata e sporca accumulatasi lungo il bordo del marciapiede e si avvicinò all’ingresso.

Il vialetto era ben spalato e sugli alberi del giardino c’era una generosa quantità di mangiatoie per gli uccellini. Louise salì i gradini e suonò il campanello. Sulla porta c’era una coroncina con delle piccole bacche rosse, fissata con un chiodo.

Attese un po’, poi suonò di nuovo e si sporse per guardare dentro la finestra della cucina. Sembrava che ci fosse un televisore acceso nella stanza adiacente, forse il salotto. Suonò una terza volta, tenendo il dito sul pulsante per diversi secondi. Forse Margit Østergaard era sotto la doccia. Ancora nessuna risposta.

Riprovò di nuovo, ma sempre senza risultato, perciò scese i gradini, con l’intenzione di passare sul retro della casa. C’era uno stretto vialetto lastricato che correva a ridosso del muro. Lo seguì fino al giardino posteriore, sul quale si affacciavano tre finestre illuminate. Da lì si vedeva il bagliore del televisore. Louise si avvicinò per guardare dentro, ma subito si ritrasse, atterrita.

La luce accesa era una sola, quella di una lampada a piantana accanto a una poltrona. Sul tavolino c’era un piatto pieno. Sul pavimento, al centro della stanza, c’era la vegliante, faccia a terra, con la nuca sfondata da un proiettile.

“Cazzo, cazzo, cazzo!”, pensò Louise, sorprendendosi a sentire la mancanza di Eik, e perfino di Olle. Con il gomito provò ad abbassare la maniglia della porta di servizio. Chiusa a chiave. Solo in quel momento si accorse del foro nella finestra più grande. Sembrava una ragnatela fatta di fili che luccicavano al bagliore della stanza. Solo il centro era nero e senza vita. Sembrava un nonnulla, in confronto alla ferita che lo sparo aveva aperto nel cranio della donna.

Con il cuore che le martellava in petto, Louise si guardò rapidamente intorno, poi prese il cellulare e chiamò il 112 per segnalare l’omicidio. Come un automa tachicardico, fornì l’indirizzo e il nome della vittima, aggiungendo i dettagli che conosceva: donna sola, mezz’età, nessun segno visibile di scasso né di colluttazione, con ogni probabilità l’assassino non era entrato nell’abitazione. Poi descrisse il foro nel vetro e la ferita alla nuca della vittima, per come l’aveva vista dal punto in cui si trovava.

Conclusa la telefonata, si guardò nuovamente intorno, mentre tutte le percezioni sensorie si accumulavano l’una sull’altra. Il fiato si condensava a mezz’aria, alla luce delle finestre. Il cielo cominciava a rischiararsi, ma si preannunciava una di quelle giornate in cui le ore diurne non sono veramente tali perché un pesante manto di nubi avvolgeva ogni cosa in una foschia grigiastra. Louise si indispettì nel constatare che nel corso della notte la temperatura era salita sopra lo zero, e che perciò sarebbe stato difficile trovare orme utilizzabili. Forse sarebbe emerso qualche elemento in più con l’arrivo della scientifica, con tutte le sue apparecchiature per passare a pettine il vialetto e l’aiuola ai piedi della finestra.

In tutta fretta tornò all’auto e si sedette ad aspettare, mentre i pensieri le turbinavano in testa. Quante domande avrebbe voluto porre alla vegliante. Adesso era troppo tardi. Incassò la testa fra le spalle, si coprì la testa con il cappuccio del giaccone e rimpianse di non avere qualcuno che le facesse compagnia.



Si era aspettata di veder arrivare la commissaria della Omicidi di Copenaghen Ovest, e invece con sua grande sorpresa fu Thomas Toft a bussare all’improvviso al finestrino. Louise trasalì e si affrettò a spingere all’indietro il cappuccio. Era da tanto tempo che non vedeva il collega. Forse era stato trasferito a Glostrup senza che lei ne avesse notizia?

«Ciao», gli disse, scendendo dall’auto. Fece per tendergli una mano, quando tutt’a un tratto scorse il vecchio collega Lars Jørgensen e, accanto a una Ford bianca, Michael Stig. «E voi cosa ci fate qui? A quanto mi risulta, Hvidovre è ancora nella giurisdizione di Copenaghen ovest».

Toft annuì. «Quando il centralino ha sentito la parola “proiettile”, ha chiamato noi: è il terzo omicidio con arma da fuoco nel giro di due mesi, escluse le sparatorie fra bande».

«Ma cosa dici?», Louise era sorpresa.

Il vecchio collega annuì. «Il primo è sotto la nostra giurisdizione, e quando da un esame balistico è risultato che il delitto numero due è stato commesso con la stessa arma, il caso è stato affidato a noi, in modo che rientrasse nella stessa indagine».

«Quindi pensate che Margit Østergaard sia la terza vittima?», disse Louise guardando verso la casa.

«Non lo sappiamo ancora», si affrettò a dire Toft. «Ma non abbiamo ancora un’ipotesi di movente per i primi due omicidi. Anzi, non abbiamo nemmeno trovato un nesso fra le vittime. Ecco perché abbiamo chiesto di essere chiamati non appena fosse arrivata una segnalazione che si potesse collegare a quei due delitti».

Louise annuì, pensierosa. «Allora forse dovrebbe interessarvi un certo omicidio avvenuto in Inghilterra», disse, facendo uno sbrigativo cenno di saluto a Michael Stig, che si stava avvicinando.

Era stato investigatore nella Omicidi nel periodo in cui anche Louise lavorava lì, ed era stato il suo battagliero arrivismo a spingerla ad accettare l’offerta di Rønholt e a mettersi a capo della neonata unità che si occupava di persone scomparse. Quest’opportunità costituiva forse un piccolo arretramento di carriera, ma Louise l’aveva ugualmente trovata allettante, nel momento in cui Michael Stig aveva avuto una promozione: sarebbe diventato il suo nuovo superiore dopo la morte di Willumsen.

“Meno male che me la sono svignata”, pensò, vedendolo lì, con quella cravatta dal nodo perfetto e lo stesso atteggiamento arrogante che le aveva dato sui nervi nel periodo in cui avevano lavorato insieme. Le cose non erano certo migliorate da quando era emerso che Hans Suhr sarebbe andato in pensione lasciando a lui la poltrona di capo del Reparto Crimini ai Danni della Persona, ancora comunemente chiamato “la Omicidi”. Tutto quel successo non gli donava affatto: Louise constatò che Michael Stig aveva perso un po’ del suo vecchio smalto. Le corone pesano, anche in polizia.

«Perché, cos’è successo in Inghilterra?», disse Michael Stig, interrompendo Toft, che stava chiedendo a Louise come stesse. «Stai dicendo che l’omicidio di una donna di mezz’età a Hvidovre sarebbe un caso di criminalità internazionale?».

Louise drizzò la schiena e gli sorrise. Non era disposta a lasciarsi provocare. «No, non sto dicendo questo», rispose in tono pacato. «Però i due delitti potrebbero essere collegati. La signora che si trova sul pavimento di questa casa, con la nuca sfondata da un proiettile, è in rapporti con la danese uccisa in Inghilterra poco tempo fa. Anche il modus operandi coincide».

Intanto, il capo della Omicidi si allontanò dalle vetture della scientifica e venne verso di loro.

«E questo caso somiglia ai nostri primi due», disse Toft a Michael Stig, prima di andare incontro a Suhr.

«E tu cosa ci fai qui? Hai riavuto il vecchio posto, senza che io ne fossi informato?», le chiese Suhr, con un sorriso.

«Sono stata io a segnalare l’omicidio». Louise gli spiegò che aveva conosciuto Margit Østergaard appena il giorno prima, e che oggi era venuta a cercarla per chiederle ulteriori delucidazioni. «È implicata in un caso sul quale sto indagando io».

Si ritirarono sul marciapiede per lasciar passare l’auto del medico legale. Cominciava a esserci un certo traffico in questa stradina di villette, ora che la gente usciva per andare al lavoro o per accompagnare i bambini a scuola. C’era anche qualche curioso che osservava la scena dalla porta o dal cancelletto di casa. I colleghi della polizia municipale avevano teso i nastri di delimitazione e la scientifica era già al lavoro all’interno della casa e nel giardino sul retro. Alcuni agenti stavano cercando possibili testimoni fra gli abitanti delle case adiacenti e fra quelli che si trovavano sul marciapiede per osservare la scena.

«E quale sarebbe questo caso sul quale stai indagando?», chiese Suhr, cominciando ad allontanarsi dai curiosi.

Louise gli raccontò di Sofie Parker, e intanto cercò di capire se fosse il caso di tenergli nascosto il sospetto al quale aveva sperato di trovare conferma a Hvidovre. «Entrambe le donne sono legate alle Veglianti, un’associazione che presta assistenza ai moribondi. I clienti fanno donazioni – cioè, i pagamenti sono del tutto facoltativi – su un conto corrente in Svizzera, che era amministrato da Sofie Parker. Quindi stiamo cercando di capire chi altri ha avuto a che fare con le Veglianti, perché dopo quelle donazioni gli eredi dei clienti potrebbero sentirsi defraudati, e questo potrebbe essere un movente plausibile».

«Interessante», borbottò Suhr, e parve cogliere l’imbeccata sul possibile nesso fra le vittime.

«Non è detto che si conoscessero di persona, ma non c’è dubbio sul fatto che il denominatore comune sia l’associazione delle Veglianti». Alla fine, Louise, decise di vuotare il sacco. «E io ho il sospetto che queste signore non si limitino a vegliare il morente, ma lo aiutino ad avere una morte dignitosa in casa sua». Si affrettò a precisare che la sua era solo una congettura. «Non abbiamo ancora trovato conferma, stavamo appunto per cominciare un nuovo giro d’interrogatori. È appunto per questo che ero venuta a parlare con Margit».

«Da quanto tempo state lavorando su questo caso?», chiese Suhr, interessato.

«Dall’omicidio di Sofie Parker».

Suhr parve perplesso. «Ma com’è che hanno contattato voi, quando hanno scoperto che la donna era danese?».

Louise cominciò a spiegargli che il caso era finito sulle scrivanie del Dipartimento Investigativo perché a suo tempo era stato Eik Nordstrøm a denunciare la scomparsa di Sofie, e il caso era rimasto presso di loro perché era ancora irrisolto. «È una lunga storia», tagliò corto.

«Mi pare di capire che tu sia già piuttosto avanti nell’indagine. Sarebbe interessante capire se anche il nostro primo omicidio abbia attinenza con le Veglianti. Cosa facciamo? Vieni a lavorare da noi in via temporanea, e formi una squadra d’investigazione provvisoria? Con Rønholt ci parlo io, ovviamente».

«Declino cortesemente l’offerta», rispose a bruciapelo Louise, seguendo con lo sguardo Michael Stig, che stava attraversando la strada per tornare verso la casa. «Mi trovo benone al Dipartimento Investigativo. Ma comunque, nessuno ci vieta di collaborare».

«Se hai il sospetto che ci sia un collegamento con il caso in Inghilterra, saliamo a quattro omicidi in due mesi, e nessuno ci garantisce che non ce ne saranno altri. Dobbiamo concentrare le forze, se vogliamo interrompere la serie», disse Suhr.

Louise strinse i denti e provò a valutare le possibili conseguenze. La prima, positiva, era quella di occupare una posizione di preminenza in un’indagine che aveva tutta l’aria di essere appena diventata una caccia a un serial killer. La seconda, anch’essa positiva, era quella di tornare a lavorare con Toft e Lars Jørgensen. E Suhr. La terza, molto negativa, era che l’indagine sarebbe stata condotta da Michael Stig, che si sarebbe comportato in modo insopportabile se si fosse convinto che lei stava invadendo il suo territorio. E avrebbe fatto salti di gioia se il collegamento fra Sofie Parker e Margit Østergaard fosse risultato una pura coincidenza e Louise avesse fatto la figura della cretina. «Telefona a Rønholt», gli disse infine. Quanto era accaduto era troppo grave per permettere che i suoi dissapori con Michael Stig fossero d’ostacolo alla soluzione del caso. Ma poi le venne in mente una nuova conseguenza positiva: la possibilità di ritirarsi dal caso di Eik. Anche se ormai l’aveva quasi perdonato. Da quanto aveva sentito ieri, pareva che lui avesse deciso di tenersi a distanza, e lei doveva rispettarlo.

«La nuova squadra si riunisce nel mio ufficio dopo colazione», disse Suhr con sicumera, come se non gli fosse passato nemmeno per l’anticamera del cervello che Rønholt potesse rifiutarsi di lasciarsi sottrarre un’ispettrice. Ma con ogni probabilità non si sarebbe opposto, pensò Louise, tornando verso l’auto.





28





Fu come un déjà-vu fare il login dal computer sulla scrivania di fronte a Lars Jørgensen, nell’ufficio di una volta. Il vecchio collega aveva aggiornato la bacheca con le fotografie dei gemelli boliviani che aveva adottato e che, da adorabili monelli, erano cresciuti fino a diventare due bei ragazzini. Louise non li vedeva da un anno appena, ma le sembravano raddoppiati in altezza.

Toft piazzò una sedia a un’estremità della scrivania e si sedette. Dal taschino della sua camicia a quadretti spuntava una sigaretta elettronica. Era sempre stato uno dei più accaniti tabagisti di tutto il corpo di polizia, ma ora doveva attenersi anche lui al severissimo divieto di fumare all’interno degli uffici, che imponeva di scendere in strada a chiunque avesse voluto farsi una sigaretta.

«Come farete, quando vi trasferiranno a Teglholmen?», chiese Louise. «Ci saranno balconi o gabbiotti appositi?».

Toft la guardò da sopra la montatura degli occhiali. «Dove si è mai sentito che nella progettazione di un ufficio si tenesse conto delle esigenze dei fumatori?».

Louise sorrise. «Poverino, ti toccherà scendere al molo».

Nessuno sapeva ancora con precisione cosa sarebbe successo nel momento in cui la polizia di Copenaghen si fosse installata nella nuova sede, ma le congetture non mancavano, e fra i reparti passibili di trasloco c’era la Omicidi. Louise si era aspettata che i vecchi colleghi provassero un po’ di tristezza all’idea di abbandonare la questura, e invece sembrava che fossero tutti contenti. Del resto, non si poteva negare che quest’edificio storico avesse bisogno di una ristrutturazione piuttosto incisiva, perciò Louise poteva ben capirli.

Poco dopo, Michael Stig arrivò reggendo una tazza di caffè, e Louise si offrì di procurargli una sedia, ma lui fece un cenno di diniego e disse che era solo di passaggio.

«Stavamo per fare un riepilogo dei casi precedenti», spiegò Toft al giovane superiore, che si era seduto sulla bassa libreria accanto alla porta, aveva messo da parte la tazza e preso una penna, con la quale tamburellava su una coscia.

Louise prese la parola e raccontò ciò che sapeva sull’omicidio di Sofie Parker. «L’assassino ha sparato attraverso la finestra. Niente testimoni a parte la figlia, che è scomparsa. Nessun movente». Fece anche un breve resoconto sui rapporti familiari, sulla figlia, sul marito e sul passato in Danimarca.

«Per quanto tempo è risultata scomparsa?», chiese Toft.

«Dal 1996 fino a ora», rispose Louise, e raccontò della email ricevuta da Eik. Aggiunse che l’unico legame rimasto fra Sofie Parker e la Danimarca era il conto corrente in Svizzera.

Michael Stig annuì, come se avesse già sentito questa storia. «E il padre della ragazza è il danese che la polizia inglese ha arrestato per l’omicidio».

Louise ne fu sbalordita. Michael Stig aveva fatto molto in fretta a informarsi.

«Eik Nordstrøm», continuò lui. «Cioè quello con cui tu condividi l’ufficio e il domicilio». Si rivolse a Toft e a Lars Jørgensen. «Come ho già detto a Suhr, trovo che sia una pessima idea collaborare con Louise Rick per quest’indagine».

Louise represse il disgusto che provava per quell’uomo e s’impose di dominarsi. «Il domicilio no», rispose in tono pacato. «Però è vero che abbiamo avuto una relazione. E io non mi occupo del caso in cui è implicato lui».

«No?», chiese Michael Stig.

«È di competenza della polizia inglese». Louise si alzò in piedi, in modo da stare alla sua stessa altezza. «Il dossier sulla mia scrivania è quello vecchio, aperto dal Dipartimento Investigativo quando Sofie Bygmann è scomparsa. Mi è stato chiesto di fare luce sulle attività della donna negli anni trascorsi da quando se n’è andata da quella barca fino al momento in cui è riapparsa in Inghilterra. È appunto quello che sto facendo. Anzi, sono talmente a buon punto, che ho scoperto quasi tutto».

«Sentiamo», disse lui, facendole un cenno di assenso.

«È andata in Svizzera a lavorare presso una clinica dei suicidi». Louise era esasperata dal fatto di dover fornire queste informazioni per giustificare il proprio coinvolgimento nell’indagine, tanto più che era stato Suhr a decidere per questa collaborazione. Raccontò dell’associazione delle Veglianti, e delle donazioni che – a quanto pareva – venivano amministrate da Sofie Parker. «Io credo che quest’organizzazione sia una copertura per un servizio di assistenza al suicidio. Volevo appunto parlarne con Margit Østergaard, ma sono arrivata tardi. Dietro agli omicidi potrebbe esserci qualcuno che si sente defraudato dell’eredità, visto che in certi casi queste donazioni sono molto cospicue».

«E a capo delle Veglianti ci sarebbe la donna che è stata uccisa in Inghilterra?», disse lui, dubbioso. Poi le chiese cosa sapesse dell’omicidio di Nailsea.

«È tutto scritto qui». Louise spinse lungo la scrivania il faldone del materiale d’indagine.

Michael Stig aprì il raccoglitore, lo sfogliò fino alla descrizione dell’arma del delitto e lesse qualche riga, poi alzò lo sguardo verso Louise. «Da quel che vedo qui, pare proprio che abbiamo già l’assassino». Fece un cenno in direzione del raccoglitore su cui lavorava lei. «Toccherà alla scientifica confrontare i dati sul fucile con i rilevamenti compiuti qui. Dopodiché, sarà interessante sentire se Eik Nordstrøm ha una spiegazione da darci».

«Non possiamo considerarlo colpevole finché non abbiamo le prove!», lo rimproverò lei.

«Non possiamo nemmeno escluderlo», replicò lui, rivolgendole uno sguardo sdegnoso, come se mirasse a colpire soprattutto lei.

Louise fece per controbattere, ma si trattenne.

Michael Stig si alzò e si rivolse a Lars Jørgensen. «Telefonami quando avrete finito di scambiarvi le informazioni che abbiamo finora. Nel frattempo, mandami un paio di email per aggiornarmi, così so a che punto siete». E su queste parole se ne andò, tenendo sottobraccio il raccoglitore di Louise.

Lei, notando lo sguardo che Jørgensen lanciava a Toft, disse: «Be’?».

Lars Jørgensen scosse piano la testa. «Non è che il lavoro si snellisca, se dobbiamo scrivergli ogni cosa di cui parliamo in sua assenza. Sarebbe più facile se restasse qui a sentire».

«Scusa? Pretende di essere informato per posta elettronica, quando gli basterebbe essere presente?», chiese Louise, incredula.

Lars Jørgensen guardò Toft, che si limitò a commentare: «Bisogna scegliere quali battaglie combattere».





29





«Helle Frederiksen, quarantacinque anni, residente a Tårnby», esordì Toft, dando inizio al resoconto sugli omicidi danesi. «Il 19 novembre viene uccisa con un colpo alla testa da una distanza di otto metri scarsi. Il proiettile attraversa la finestra del salotto. L’arma è un fucile da caccia, e l’assassino si trova probabilmente in strada. Niente orme intorno alla siepe, né sul prato. In casa niente impronte digitali, a parte quelle che è naturale aspettarsi. Ha un compagno che abita a Oslo e va a trovarla ogni volta che il lavoro glielo consente. Il suo alibi è verificato: era di turno e non era da solo. C’è una sorella, che ha le chiavi della casa, e naturalmente fra le impronte ci sono anche le sue. Al momento dell’omicidio era a casa con il marito e i figli e stava lavorando al computer».

Lars Jørgensen allargò le mani. «Non abbiamo in mano niente, al di fuori di ciò che ha trovato la scientifica. Faceva l’assistente sociosanitaria, era molto apprezzata sul lavoro, aveva un buon giro di amicizie, era iscritta a un centro fitness del suo quartiere e due volte alla settimana faceva jogging con i colleghi. Nel semestre invernale teneva un corso serale di cucina».

«I genitori sono in vita?», chiese Louise, ripensando a Sofie.

Lars Jørgensen annuì. «Abitano anche loro a Tårnby, non lontano da lei. La sorella sta a Kastrup».

«La competenza sociosanitaria è molto congruente con la scelta di entrare nell’associazione delle Veglianti», osservò Louise.

«Dobbiamo chiedere alla sorella se ne sa qualcosa», disse Toft. «Provvedo io. Ho già fatto un paio di sopralluoghi, quand’era appena successo».

«L’altra vittima chi è?», chiese Louise.

«Niels Boe, carpentiere di Lynge. Abitava da solo in una villetta ai margini della città. Ucciso nel salotto di casa sua da un proiettile sparato con un fucile da caccia che, secondo la scientifica, è identico a quello dell’omicidio di Tårnby. La cosa risale a cinque settimane fa».

Louise era perplessa. «A me non sembra poi così evidente che ci sia un nesso tra i due delitti».

Toft scosse la testa. «Neanche a noi. Quando abbiamo scoperto che l’arma era la stessa, ci siamo concentrati sul caso di Lynge, abbiamo interrogato tutti i parenti e i conoscenti, parlato con i due dipendenti della carpenteria della vittima e passato in rassegna tutti i rapporti aziendali, ma non abbiamo trovato né un movente, né un collegamento con Helle Frederiksen. Poi abbiamo fatto altrettanto con lei, ma non c’era nulla che la mettesse in relazione con il carpentiere».

«Però», intervenne Lars Jørgensen, «non abbiamo mai creduto che le vittime fossero state scelte a caso da uno squilibrato. Ecco perché siamo accorsi subito, stamattina, quando è arrivata la segnalazione di un nuovo omicidio analogo».

Louise appoggiò i gomiti sulla scrivania e intrecciò le mani sotto il mento. «Sto pensando due cose. La prima è che dobbiamo cercare un collegamento con le Veglianti. E la seconda è che, se troviamo questo nesso, sarà opportuno individuare tutte le persone che fanno parte dell’associazione, e con la rapidità di un fulmine, perché comincio a temere che ci sia in giro qualcuno che le sta facendo fuori una dopo l’altra».

Lars Jørgensen annuì.

Toft, invece, era dubbioso. «Magari è un caso che la vittima in Inghilterra e quella a Hvidovre fossero legate alle Veglianti. Non sappiamo nemmeno se si conoscessero fra loro».

«Vero», disse Louise, e fece per aggiungere qualcos’altro, ma proprio in quel momento la porta si aprì e fece capolino Michael Stig.

«Gli inglesi hanno appena prolungato la custodia cautelare. L’accusato non ha un alibi. Raccogliete tutte le informazioni che riuscite a trovare su Eik Nordstrøm».

«Eh, no, adesso la piantiamo!». Louise si alzò di scatto. «Non è lui quello che stiamo cercando».

Intanto era arrivato anche Suhr, che si era piazzato sulla soglia.

«Non vorrete davvero sprecare tempo e risorse per indagare su un collega, mentre il vero assassino ha tutto l’agio di continuare l’opera?», proseguì Louise, incredula. «E che diamine, Eik è in cella a Bristol! Non poteva contemporaneamente essere anche a Hvidovre a sparare a Margit Østergaard, questa mattina. Usa un po’ la testa!», ringhiò, rivolta a Michael Stig.

«Touché», commentò Lars Jørgensen.

«Ma non sappiamo ancora se sia stata uccisa con la stessa arma. Finché non l’avremo appurato, lo considereremo un delitto a parte, e ci concentreremo su quel che sappiamo per certo», disse Michael Stig. Sembrava senza fiato. «E cioè che Eik Nordstrøm è in cella, accusato di un omicidio che è stato commesso con lo stesso fucile da caccia che ha ucciso Helle Frederiksen e Niels Boe. È questo il dato di fatto dal quale dobbiamo partire».

Louise guardò dietro la testa di Michael Stig, per rivolgersi a Suhr. «Quanto tempo ci vuole per avere l’esito dell’esame balistico, se mettiamo fretta alla scientifica?».

Suhr annuì. «Il lavoro è già in corso».

Michael Stig tamburellò sullo stipite, impaziente di passare ad altro. Aveva la fronte imperlata di sudore. Dopo che se ne fu andato, Louise chiese a Suhr: «Hai un momento?».

Il capo della Omicidi annuì.

Louise uscì in corridoio insieme a lui. «Se l’andazzo è questo», sibilò, «io me ne torno al Dipartimento Investigativo e cerco di scoprire se Helle Frederiksen e Niels Boe hanno avuto contatti con le Veglianti. Forse a voialtri sembrerà che io stia andando alla cieca, ma trovatemi un solo denominatore comune che non sia questo».

Suhr levò una mano per interromperla. «Calmati».

Ma lei continuò imperterrita. «Avete tutto il diritto di rivolgere l’indagine in altre direzioni, ma io non posso prendermi la responsabilità di questo lavoro se non puntiamo a scoprire il prima possibile se c’è qualcosa che colleghi le vittime alle Veglianti. Se un nesso c’è, la priorità è capire quante persone rischiano di ritrovarsi con un buco in testa mentre stanno nel salotto di casa propria». Fece una pausa e gli rivolse uno sguardo penetrante. «Dobbiamo identificare queste persone, per impedire che capiti di nuovo. Quindi, o lavoriamo insieme per rintracciare chiunque abbia avuto un contatto con le Veglianti, scoprire quante ce ne sono, chi si occupa dell’amministrazione, se ci siano medici che procurano il farmaco letale o impresari di pompe funebri, ed esattamente chi rischia di morire...».

Suhr annuì, e finalmente Louise sentì il battito cardiaco acquietarsi un poco.

«...oppure lavoriamo separatamente», disse, già più calma. «In quest’ultimo caso, io e Olle ci limitiamo a parlare con i parenti delle persone che hanno effettuato quei bonifici, e a prendere contatto con l’associazione delle Veglianti».

Suhr fece un cenno di assenso, ma rimase in silenzio finché lei non ebbe finito il discorso. Infine disse: «Ritengo anch’io che sia il caso di seguire la pista che hai trovato».

«Ovviamente non possiamo escludere altri moventi», si affrettò ad aggiungere Louise, «ma dato che sono già sulla traccia delle Veglianti, mi concentro su di loro. Poi sta a te decidere se devo farlo insieme a voi oppure da sola nel mio dipartimento».

Lui annuì nuovamente e infilò le mani in tasca. «Facciamo così. Al momento ho venti uomini sul caso di Hvidovre. Metto Michael Stig a dirigerli, anche se al momento c’è un po’ di maretta. Intanto tu, con Jørgensen e Toft, segui la tua pista. Non posso farvi affiancare da nessuno, quindi dovrete cavarvela voi tre».

«Benissimo», rispose a bruciapelo Louise. Tre teste erano meglio di una, e lei per prima era pronta a riconoscere che l’omicidio di Margit richiedeva tutte le risorse disponibili. Ora loro tre potevano concentrarsi nella ricerca del movente.

Suhr tornò nell’ufficio e le tenne aperta la porta. «Voi tre chiudetevi qui dentro e cercate qualcosa che accomuni le vittime, basandovi sulle informazioni dell’ispettrice Rick. Facciamo una riunione generale alle otto di stasera, e ovviamente un’altra domani mattina. L’assassino va individuato subito», disse. Poi si rivolse a Louise. «Mando due uomini a collaborare con la polizia inglese. È chiaro che dovremo attenerci a quello che trovano laggiù».

Louise annuì. Era ovvio che dovessero collaborare con l’Inghilterra. Su questo era d’accordo anche lei. Ma senza i preconcetti di Michael Stig.





30





La prima persona alla quale Louise telefonò fu Winnie Moesgård, a Karlslunde. Rimase a lungo con la cornetta in mano, prima di ottenere una risposta.

La voce dell’anziana ed elegante signora era ridotta a un mormorio flebile, fragile, sul punto di spezzarsi. «Mio marito si è addormentato fra sabato e domenica. È appena passata l’impresa di pompe funebri».

«Le porgo le mie condoglianze», disse Louise. «Mi dispiace tantissimo disturbarla in un momento così difficile, ma le domande che devo porle sono molto importanti».

«Di cosa si tratta?», chiese l’anziana signora, a voce così bassa che si sentì a malapena.

«La settimana scorsa», cominciò Louise, cercando un modo delicato per dare la notizia, «quando sono venuta da lei, ho conosciuto Margit Østergaard, che era venuta a vegliare suo marito».

«Sì?», disse Winnie Moesgård, esitante.

«Sono molto addolorata di doverglielo dire, ma stamattina è stata uccisa. Mi rendo conto che al momento lei abbia ben altro da elaborare».

All’altro capo della linea si sentì un singulto.

«Qualcuno le ha sparato mentre era in casa sua, tra mezzanotte e le sette di oggi. Vorrei farle un paio di domande, se se la sente».

Nessuna risposta. Per un istante, Louise temette che la donna avesse riattaccato.

«Preferisce che venga di persona, così possiamo sederci a parlarne?», chiese dato che il silenzio proseguiva.

«Oh, santo cielo!», esclamò infine la signora Moesgård, con la sua voce stanca. «Ma non capisco, come può essere? È una cosa terribile. Margit era una persona d’oro, così premurosa...».

«Purtroppo non sappiamo ancora come sia successo, e questa è appunto una delle cose di cui vorrei parlare con lei», riprese Louise, decidendo che non era esattamente il momento di chiederle se il marito fosse stato aiutato a morire. Per ora, meglio attenersi alle cose più urgenti. «Mentre lei e suo marito eravate assistiti dalle Veglianti, ne avete viste altre, oltre a Margit?».

Si sentì il rumore di Winnie Moesgård che si soffiava il naso e si schiariva la gola tenendo una mano sul ricevitore. «Con Margit mi sono trovata benissimo già dal primo incontro, perciò ho chiesto che venisse sempre lei. Tra le varie opzioni offerte dall’organizzazione, c’è quella di scegliere una vegliante fissa, ma ogni tanto c’era qualcuna che la sostituiva, perché Margit aveva anche un lavoro fisso e una famiglia a cui badare».

«Quindi ne avete viste anche altre?», chiese Louise.

«Sì, una, che ha fatto il turno di notte un paio di volte. Ma con lei non ho parlato granché».

«Si ricorda come si chiamava?», chiese Louise, predisponendosi ad annotare il nome.

«Uhm...». L’anziana donna esitò. «Aspetti un momento». Louise la sentì allontanarsi dal telefono e tornare dopo un po’. «Esther. Non ho preso nota del cognome».

«E di lei non sa niente? Dove abiti, o che lavoro faccia, a parte la vegliante?».

«No, non so niente, ma anche lei è stata molto premurosa. Solo che non abbiamo avuto il tempo di conoscerci come con Margit. Per me era un grande sollievo parlare del più e del meno, mentre vegliavamo mio marito. Era un modo per distrarre un pochino la mente».

«Certo», disse Louise, con comprensione, provando pena per quella garbata signora che adesso era abbandonata a se stessa.

«Ma le Veglianti dovrebbero essere in grado di fornirle il cognome, se lei telefonasse all’organizzazione. Devono pur conoscerlo».

«Già. Lei ha un numero che si possa chiamare?».

«Ce l’ho qui, da qualche parte». Winnie Moesgård posò la cornetta. Poco dopo, tornò in linea e le dettò un numero.

«Grazie mille per l’aiuto», le disse Louise, ed ebbe la sensazione di aver fatto un piccolo passo avanti nel constatare che non era lo stesso numero che le aveva fornito Margit Østergaard, ma quello di un telefono fisso.



Anche Toft aveva appena concluso una telefonata, e raccontò che la sorella di Helle Frederiksen non era al corrente di nessun servizio di assistenza ai moribondi, ma sapeva che ogni tanto Helle lavorava di sera o di notte, per arrotondare lo stipendio. «Non aveva l’impressione che ci guadagnasse granché, ma non ha mai voluto chiederle se per caso dedicasse quelle ore a qualcos’altro».

Louise chiamò il numero fisso che le aveva dato Winnie Moesgård, ma non ottenne risposta, perciò lo cercò sulle Pagine Bianche online e trovò la dicitura «ABBONATO OSCURATO». A quel punto contattò i ragazzi del reparto controlli telefonici, pregandoli di occuparsene.

«Bingo!», esclamò Lars Jørgensen, nel momento stesso in cui posò la cornetta. «La figlia del carpentiere dice che, dopo la morte di sua madre, una volta alla settimana suo padre prestava assistenza a un moribondo. A lei sembrava una cosa da film dell’orrore, e gli aveva chiesto se non preferisse fare volontariato andando a tenere compagnia alle persone sole, ma a quanto pare lui teneva molto a lavorare con le Veglianti», disse, ottenendo subito la loro piena attenzione. «Ma lei non è al corrente dei dettagli, perché un anno fa è andata a vivere da sola, e per quel che la riguarda non c’era differenza tra il volontariato con i moribondi e una partita allo stadio: le bastava che si tenesse occupato e frequentasse gente, dopo la morte della madre».

Louise ebbe un formicolio al cuoio capelluto. «Porca vacca!», mormorò. «Li stanno facendo fuori, uno dopo l’altro».

«Ma quanti sono?», chiese Toft.

«Non ne ho idea, ma dobbiamo scoprirlo. E in fretta, anche».

Suhr comparve sulla soglia e si appoggiò allo stipite, ascoltando senza aprire bocca.

«Investiamo tutte le risorse nell’identificazione di quelli che restano», disse Toft, rivolto a lei.

Louise annuì. «Ricontatto le persone con cui ho già parlato, e chiedo nomi e indirizzi. Voi spulciate la lista dei parenti delle persone che hanno fatto donazioni sul conto in Svizzera. Quando li chiamate, non dite che sospettiamo che il loro caro sia stato aiutato a morire: è possibile che non sappiano che le cose sono andate così. E poi non vogliamo rischiare che si rifiutino di parlarci».

Il telefono davanti a lei squillò. Era Nis, del reparto controlli telefonici. Aveva rintracciato il nominativo dell’abbonato. «Si chiama Margit Østergaard», disse, e fece per dettarle l’indirizzo.

«Lo conosco già, grazie. Sono stata lì stamattina». Dopo aver riattaccato, Louise imprecò. Lars Jørgensen le rivolse uno sguardo perplesso, e lei spiegò: «Il numero che ho avuto dalla signora Moesgård è quello di casa di Margit». Un altro buco nell’acqua.

Prima che lei avesse il tempo di aggiungere altro, Toft si alzò. «Io faccio un sopralluogo alla casa. Se ci sono agende o liste di nomi, le troverò. Doveva pur avere contatti con le altre».

Louise gli sorrise. Era tipico di lui: Toft era meticolosissimo e indefesso, e questo lo rendeva assai adatto al lavoro di ricerca.

Intanto, dall’altro lato della scrivania, Lars Jørgensen stava già chiamando il numero successivo della lista. Louise lo udì presentarsi e chiedere i nominativi delle Veglianti che avevano prestato servizio presso quella famiglia.

Per un istante pensò a Eik. Cercò d’immaginare il suo viaggio in Inghilterra alla ricerca della figlia mai conosciuta. Ora la ragazza era scomparsa, e lui era in cella. Qualcuno avrebbe dovuto avvisarlo che l’assassino di Sofie era di nuovo in Danimarca: era convinta – pur non avendo modo di saperlo per certo – che Eik fosse tornato in Inghilterra perché temeva che il colpevole ora mirasse a Steph.

Imprecò mentalmente, e scrisse un SMS a Rønholt, pregandolo di informare Eik dell’omicidio di Hvidovre, qualora fosse riuscito a farselo passare al telefono.

«Niels», disse Lars Jørgensen, dopo aver concluso la telefonata. «Il figlio della donna non ricorda il cognome. Trovava un po’ inappropriato che ad accudire sua madre fosse un vegliante maschio, ma lei l’ha zittito dicendo che le dava molta sicurezza il fatto che al suo fianco ci fosse Niels».

«Ma le Veglianti non possono essere tutte qui, no?», disse Louise.

Il suo vecchio collega scrollò le spalle. «In tutta sincerità, finora ero convinto che la veglia ai moribondi fosse una cosa del passato. Non ho idea di quante persone prestino questo servizio. Come fa la gente a venirne al corrente?».

«Deve esserci anche un medico!», esclamò Louise. «Da qualche parte dovranno pur procurarsi il farmaco. Se usano – poniamo – la morfina, non è che la si trovi al supermercato. E come fanno a documentare che si è trattato di un suicidio assistito, e non di un omicidio, nell’eventualità che la cosa venga a galla?». Ancora una volta pensò a Else Corneliussen, che aveva aiutato la madre di Sofie a morire. Aveva già chiesto a Olle di provare a rintracciarla, ma non ci era ancora riuscito.

«Se, come tu ipotizzi, ci sono aiutanti esterni», disse Lars Jørgensen, «rischiano comunque di finire inquisiti per eutanasia. Non so con che coraggio lo facciano. Evidentemente il morente mette nero su bianco la propria volontà di morire. Altrimenti è omicidio».

Louise pensò a Melvin. Se si fosse ridotto a un vegetale, o a stare a letto a osservare la vita intorno a lui senza potervi prendere parte, lei avrebbe avuto la forza di aiutarlo? «Immagino che lo si faccia perché si ritiene umiliante, per una persona con una malattia letale sottoposta a grandi sofferenze, dover andare all’estero e pagare grosse somme per un suicidio assistito. E poi, certo, perché si pensa che l’individuo abbia il diritto di morire con dignità. Sono sicura che tutte queste persone abbiano avuto un’esperienza analoga a quella di Sofie Parker, tanto da essere disposte a correre il rischio».

Lars Jørgensen annuì, come per darle ragione, poi telefonò alla persona successiva sulla lista. «Ci sono altri membri della famiglia che potrebbero ricordare il nome?», chiese, verso la fine della chiamata. Poi, dopo aver riattaccato, disse: «A quanto pare è una cosa di cui non parlano». Spiegò che la donna all’altro capo della linea gli aveva raccontato che era stata la zia a richiedere spontaneamente una vegliante, e che il resto della famiglia si era tenuto a distanza.

«Cazzo», imprecò Louise, con la sensazione che l’assassino, in questa corsa contro il tempo, avesse un vantaggio notevole. «Dobbiamo andare di persona a parlare con questa gente, anziché telefonare. Chiamo Olle per dirgli di venire a darci una mano, altrimenti ci vorrà troppo tempo ad arrivare in fondo alla lista». Mentre parlava, selezionò in rubrica il numero del collega. Dopo avergli spiegato il motivo per cui le serviva il suo aiuto, gli disse: «Puoi tornare all’istituto geriatrico a parlare con Kurt Melvang?».

«Certo», rispose lui, senza esitare. «Ho ancora tutto il materiale sulla scrivania. È quello con l’Alzheimer, che si è calato i pantaloni, giusto?».

«Sì», disse Louise. «Se non ricorda come si chiamasse la vegliante, lo chiediamo ai due figli adulti che si sono tanto arrabbiati per essersi visti privare dell’eredità. Intanto io provo a contattare quello di Birkerød».

«Tu stai bene?», le chiese Olle, prima che Louise avesse il tempo di troncare la chiamata.

Commossa da quel gesto premuroso, Louise si calmò un poco. «Non lo so, ma immagino di sì».





31





Camilla non si era concessa di aspettare che Terkel Høyer tornasse dalla sua riunione o rispondesse all’SMS che lei gli aveva mandato: si mise al volante e ripartì per lo Jutland. Quando si era ripresentata in ufficio, aveva avuto appena il tempo di versarsi una tazza di caffè e sedersi nella segreteria di redazione per immergersi nella scrittura dell’articolo, quando Stig Tåsing le aveva telefonato per chiederle se potesse fare un salto alla canonica.

«Non è una cosa di cui si possa discutere per telefono?», aveva risposto lei, pensando alla data fissata per la consegna del pezzo sulla clinica dei suicidi: per pubblicarlo sul numero del giorno dopo, doveva completarlo subito.

«No», aveva tagliato corto lui. «Deve venire di persona».

A metà del ponte sul Grande Belt, il caporedattore le telefonò e le chiese dove si fosse cacciata.

«Mi è toccato ripartire», disse lei, poi gli spiegò cos’era accaduto. «Non ha voluto dirmi di cosa si trattasse, ma scommetto che è pronto a dirmi qualcosa di più».

«E da cosa l’hai desunto?». Dal tono, era chiaro che Terkel non aveva molta stima della sua capacità di giudizio.

«Il pedaggio e la benzina li pago io», si schermì Camilla, sorpassando un camion.

«In tutta sincerità, al momento m’interessa soprattutto che tu scriva l’articolo sulla visita di ieri. Ti ho liberato una doppia pagina sul numero di domani».

«L’avrai», rispose lei. «Però, cavoli, potremmo aggiungerci qualcosa che il parroco non ci ha ancora raccontato. Il testo ne risulterebbe arricchito. L’argomento Svizzera va bene anche per dopodomani. Che ti succede, Terkel? Hai perso il fiuto per le notizie?».

«No», mormorò lui. «È solo che non mi sono ancora riabituato alla tua presenza».



In lontananza vide la chiesa e, appena oltre, la bella canonica con l’intonaco bianco e le tegole rosse, circondata da alberi alti ormai spogli, che sembravano arti affusolati tesi verso il cielo. Mise la freccia a destra e rallentò. Lungo il tragitto aveva sentito diversi pigolii dal cellulare, perciò accostò e vide che erano SMS di Frederik, il quale le chiedeva se avesse tempo per una chiamata via Skype. Camilla si accinse a rispondergli che sarebbe stata libera più tardi, ma poi le venne in mente che alla fine della mattinata lui sarebbe stato a letto: a Los Angeles era notte. Ebbe un improvviso moto di nostalgia, così anziché scrivergli un SMS gli telefonò, soprattutto per sentire la sua voce. Mentre attendeva che lui rispondesse, lasciò correre lo sguardo lungo le campagne brune, dove restava ancora la neve nei fossi di confine. Tutt’a un tratto sentì che suo marito le mancava talmente tanto da avere una fitta al petto. Forse era colpa di tutti quei discorsi sulla morte, e delle riflessioni su chi portava in Svizzera la persona più cara, aiutandola a partire per l’ultimo viaggio. Lei ne sarebbe stata capace? Non riusciva a togliersi dalla mente l’esperienza alla clinica dei suicidi, e aveva una gran voglia di accoccolarsi accanto a Frederik e sentire cosa ne pensasse lui.

Sentì la segreteria telefonica. Lasciò un messaggio, spiegando che era nello Jutland, che sentiva la sua mancanza e che lo amava più del cielo sulle campagne danesi. Avrebbe fatto di tutto per convincere Markus a fare una piccola vacanza a Los Angeles con lei, se ci fosse stato verso di staccarlo dalla fidanzatina. Altrimenti poteva invitare anche Julia, pensò, mentre parcheggiava davanti alla canonica. Era disposta a tutto, pur di passare una settimana con Frederik.



Stig Tåsing venne alla porta in jeans e maglietta, con la lussureggiante chioma castana tirata all’indietro e le ciabatte ai piedi, come se la sua giornata non fosse ancora incominciata davvero.

Si salutarono. Lui aveva un’aria seria e sembrava avere fretta di farla entrare. Lungo il tragitto, Camilla aveva provato a immaginare cosa ci fosse di tanto importante da spingerlo a chiederle di fare tutta questa strada per venire di persona. In quel momento lui le posò una mano su un braccio, tirandola in casa, come se fossero stati due congiurati.

«Stamattina sono stato svegliato prestissimo», esordì a bassa voce, come per paura che qualcuno lo ascoltasse, «dalla figlia di Sofie. È comparsa qui davanti e ha suonato il campanello. Credeva che io fossi suo padre. È venuta in Danimarca per cercarlo».

Camilla lo fissò a bocca aperta. «Porca troia!», esclamò, dimenticando di essere di fronte a un uomo di chiesa.

«Ha lo stesso sguardo di sua madre, ma gli occhi sono scuri».

Camilla intuì che Stig Tåsing era ancora scosso da quella visita inattesa.

«Ovviamente le ho spiegato che il suo papà non sono io, ma lei è ossessionata dall’idea di trovarlo. Ci vuole qualcuno che aiuti quella poverina, e mi è venuta in mente lei».

«Ha fatto bene», annuì Camilla, seguendolo verso il salotto e cercando di decidere con la rapidità del fulmine quante cose fosse il caso di rivelare alla ragazza. In fin dei conti, non sapeva con certezza se suo padre fosse Eik, e non aveva idea di come dirle che al momento era in cella, in Inghilterra, accusato dell’omicidio di sua madre.

Forse era meglio non dire proprio nulla e limitarsi a telefonare a Louise. Mentre si toglieva la giacca e l’appendeva nell’ingresso, decise che non avrebbe fatto nulla di male se dapprima avesse ascoltato cos’aveva da raccontare la figlia di Sofie. Dopodiché avrebbe potuto chiamare l’amica a Copenaghen.

La ragazza era seduta sul divano nell’ultimo vano del salotto, avvolta in una coperta. Camilla si fermò sulla soglia a osservarla. La somiglianza con Eik era tanto eclatante da apparire quasi comica, ma forse era solo una sua impressione, dovuta al fatto di sapere che il padre era lui. Si avvicinò per presentarsi e rimase sorpresa quando la ragazza le chiese in danese se avesse conosciuto sua madre.

«No, non l’ho mai incontrata, ma credo di poterti aiutare a trovare tuo padre», disse mentre annuiva al parroco che le chiedeva se desiderasse un tè.

«So il danese perché me l’ha insegnato mia madre», spiegò Stephanie, dopo che lui fu andato in cucina. Evidentemente Camilla non era stata granché brava a dissimulare lo sbigottimento. «Non aveva più contatti con la Danimarca, ma per lei era importante che io conoscessi la lingua, e quindi fra di noi abbiamo sempre parlato in danese».

«Bravissime», disse Camilla, scrutando quel volto pallido dagli occhi bistrati e dall’espressione chiusa come una noce di cocco. Forse Stephanie era spaventata o affranta per la morte della madre, ma le sue emozioni erano ben nascoste dentro il cranio.

«Sono venuta a cercare il mio vero padre», disse la ragazza, senza prendersi il disturbo di spiegare perché all’improvviso si fosse presentata alla porta di una canonica dello Jutland. «Sono scappata perché non sopporto più quell’idiota che ha sposato mia madre, e so che non mi aiuterà mai a trovare il mio padre biologico. Non capisco perché non me l’abbiano detto tanto tempo fa».

«Detto cosa?», chiese Camilla.

«Che ho un altro padre!», esclamò l’adolescente, allargando le braccia. «Bastava dirlo, e non mi sarebbe toccato restare lì a sentire quell’altro che mi sgrida e basta. Ma lei me l’ha detto solo un mese fa». Scosse la testa, poi s’ingobbì leggermente e appoggiò il mento ai pugni, tenendo lo sguardo fisso avanti a sé.

«E com’è che sei risalita a me?», le chiese il parroco, che era appena tornato in salotto reggendo un vassoio con una teiera, biscotti e pane imburrato. Camilla ipotizzò che tenesse sempre da parte qualcosa da offrire, nell’eventualità che qualcuno bussasse alla porta della canonica in cerca di un consiglio e di un po’ di conforto.

«Ho frugato nello studio di mia madre in cerca di indizi legati alla Danimarca», rispose in tutta sincerità la ragazza, drizzando di nuovo la schiena. «Ho trovato il vostro certificato di matrimonio e l’indirizzo di questo posto».

«L’aveva tenuto da parte?», chiese il parroco, con lo sguardo un po’ distante.

«È appunto per questo che credevo che fosse lei».

«Come hai fatto ad arrivare fin qui? Hai preso un aereo per Copenaghen?».

La ragazza guardò Camilla, come se si fosse appena sentita rivolgere la domanda più stupida del creato. «Ho sedici anni, sarò ben capace di comprare un biglietto aereo. Ci sono voli da Bristol, e mia madre aveva parecchi contanti nel suo studio, quindi per il momento non mi manca niente».

«Naturalmente», si affrettò a dire Camilla, cercando di capire come accattivarsi in tempo record le simpatie di un’adolescente ribelle.

«Mi aiuta lei?», le chiese la ragazza, prima che Camilla avesse il tempo di escogitare una tattica.

«Certo», rispose a bruciapelo Camilla.

«Stephanie mi ha raccontato che sua madre aveva in programma di portarla in Danimarca a conoscere suo padre», disse il parroco, «ma non ha fatto in tempo. E quindi lei è venuta a cercarlo da sola».

«Steph», lo corresse la ragazza. «Mi chiamo Steph, e lo troverò».

«Cosa sai di lui?», le chiese Camilla, curiosa.

«Niente», rispose lei, e all’improvviso parve giovanissima: la vulnerabilità aveva avuto modo di trapelare dal guscio. «Non so come si chiami, né dove cercarlo. Ma continuerò finché non lo troverò, perché da Nigel non ci torno».

«Ti ha fatto qualcosa?», chiese Camilla, impensierita dal violento disprezzo che Steph dimostrava per lui.

D’un tratto la ragazza sorrise, e divenne molto graziosa, pur con tutto quel nero. «No, non ne sarebbe mai capace. È solo... esasperante. Mi critica di continuo, e di tutto quello che faccio non c’è una sola cosa che gli vada bene. Mia madre mi aveva promesso di parlare con il mio vero padre, così magari avrei potuto passare un periodo insieme a lui, prima di andare a vivere da sola. Credo che il comportamento di Nigel irritasse anche lei, perché da qualche tempo aveva iniziato a prendere le mie parti».

Camilla ebbe l’impressione che Sofie non avesse preso nemmeno in considerazione l’eventualità che il padre biologico non avesse tanta voglia di conoscere Steph, quanta ne aveva lei di conoscere lui.

«Se poi non fosse stato interessato a incontrarmi, mia madre mi aveva promesso di iscrivermi a un collegio», disse la ragazza, facendo vergognare Camilla di quel che aveva appena pensato.

Il parroco porse loro il piattino con i biscotti e versò il tè in tre tazze.

«Lei era sposato con mia madre. Come mai non avete mantenuto i contatti?», gli chiese Steph, con l’aria di una bambina che tutt’a un tratto si era accorta di stare in piedi da sola.

Il parroco posò il piattino senza rispondere e Camilla, senza nemmeno rifletterci, si alzò, si avvicinò alla ragazza e le cinse le spalle con un braccio, traendola un poco a sé. Solo ora si domandò se qualcuno avesse pensato a dare conforto alla poverina che aveva appena perso la madre. Avrebbero dovuto offrirle un sostegno psicologico, vista l’esperienza violenta e traumatica che aveva vissuto. E invece sembrava che l’avessero abbandonata a se stessa, proprio ora che la madre non era più lì a occuparsi di lei. La ragazza era tesa, respirava a scatti, ma non spingeva via Camilla, la quale – poco dopo – la sentì rilassarsi nell’incavo del suo braccio, e lasciarsi avvolgere da lei.

«Non so cosa fare, adesso che lei non c’è più», mormorò Steph, ma senza lacrime.

«Puoi stare da me, a Copenaghen, mentre proviamo a cercare tuo padre», propose Camilla, pensando a tutte le stanze inutilizzate nell’ampio appartamento di Frederiksberg. «Però, in cambio, devo chiederti di parlare con la polizia e aiutare gli investigatori fornendo una descrizione dell’uomo che ha sparato a tua madre».

La ragazza alzò lo sguardo, sorpresa, ma annuì. La sua espressione era di nuovo determinata. «Mi sembra un buon accordo. Mi promette che non verrò rispedita in Inghilterra?».

«Questo non posso garantirtelo. Ma conosco una persona che prenderà senz’altro le tue difese: lavora nella polizia di Copenaghen, si chiama Louise Rick, e tu l’hai già conosciuta».





32





“Movente: vendetta, scatenata da una perdita economica”, pensò Louise, mentre parcheggiava davanti alla villa di Birkerød. Louise aveva un elenco di otto persone a cui fare visita, e in cima alla lista c’era Erik Hald Sørensen. Lungo il tragitto, le aveva telefonato Lars Jørgensen per chiederle se fosse il caso di stabilire un ordine di priorità, per esempio cominciare dalle famiglie dalle quali erano partiti i bonifici più cospicui, ma Louise gli aveva risposto di no: per una famiglia con poche sostanze, una cifra più bassa poteva avere maggior peso di quanto non ne avesse una somma maggiore per gente più benestante. Secondo lei, la primissima cosa da fare era rintracciare i nominativi di tutte le persone che ruotavano attorno all’associazione delle Veglianti per impedire che altre vite umane corressero un pericolo. Suhr aveva concesso un uomo in più, che aveva il compito di telefonare agli interessati per assicurarsi che fossero in casa all’arrivo della polizia.

«La disturbo solo un momento», disse Louise, quando il vedovo l’accolse. Nell’ingresso, notò che non c’erano più le giacche della moglie, né i lunghi stivali.

«Non disturba affatto», disse lui, invitandola a seguirlo, come se fosse ben contento di avere un po’ di compagnia. «Metto su il caffè?».

«No, no, grazie», rispose a bruciapelo Louise, ma con la sensazione che fosse meglio tacere il motivo per cui andava di fretta. Si guardò intorno: anche in salotto era cambiato qualcosa. Notò una grande scatola di cartone.

Lui vide cosa stava guardando e batté un paio di volte le palpebre. «Sto raccogliendo tutte le cose del cane. Gli ho trovato una bella famigliola nella Selandia meridionale. Non posso tenerlo. Ho perso la passione, e la cosa non deve ripercuotersi su di lui». Aveva le spalle basse e un’aria sperduta, mentre se ne stava lì, al centro del salotto, a guardare verso il tavolo da pranzo, dove c’erano tappetini in pelle d’agnello, pettini, attrezzature antiparassitarie e un robusto guinzaglio in cuoio nero. «È un bravo cane, ma ha bisogno di qualcuno che lo porti a correre all’aria aperta».

Louise ascoltò e lo lasciò parlare.

Lui uscì dal salotto e dopo un po’ ricomparve reggendo un elegante cappotto in lana pesante. «È di Max Mara. L’ho regalato a mia moglie per l’ultimo Natale. Si offende se lo do a lei?», disse, porgendoglielo.

Louise sorrise e posò il cappotto sullo schienale di una poltrona. «Purtroppo non posso accettare questo genere di cose. Sono venuta a parlare con lei perché stiamo indagando su un omicidio avvenuto stamattina a Hvidovre. La vittima faceva volontariato vegliando i moribondi, cioè era affiliata all’associazione di cui vi siete serviti lei e sua moglie. Stiamo cercando di rintracciare chiunque lavori per le Veglianti. Abbiamo motivo di temere che siano in pericolo anche loro. Perciò spero che lei possa aiutarmi, fornendomi i nomi delle persone con cui avete avuto contatti voi».

Erik Hald Sørensen posò una mano sull’alta spalliera di una sedia e con aria assente fece correre lo sguardo fuori dalla finestra. Poi si schiarì la gola. «Le confesso, e non senza vergogna, che di quel periodo non ricordo granché. Ho immagini un po’ confuse delle ultime settimane di Christine. Ma posso dirle che non mi andava a genio la presenza di un’estranea nella nostra casa, nei pochi giorni che le restavano da vivere». S’interruppe per fare un respiro profondo. «Avrei preferito vegliarla io. Da solo. Ma lei ha deciso diversamente, e io ho rispettato il suo desiderio. Credo che volesse soprattutto risparmiarmi di assistere alla “rovina del suo corpo”, come la chiamava lei». Si accarezzò la barba, con aria triste.

«Quindi non è stato lei a prendere accordi con le Veglianti?», chiese Louise, per riportarlo all’argomento.

Lui scosse la testa. «Ha fatto tutto Christine. Ma io ovviamente ho accettato di telefonare all’associazione, quando lei mi ha chiesto di farlo».

«Saprebbe dirmi il nome della persona che è venuta da voi?».

«No, mi dispiace. Ricordo solo che era una signora anziana. O perlomeno, della mia età», aggiunse con l’accenno di un sorriso.

«Ha parlato con lei?», chiese Louise.

Lui annuì. «Ma non granché. È venuta solo una volta, e l’indomani mia moglie è morta».

«Capisco. Non le ha mai detto dove abitasse, o che lavoro facesse?». Louise sperava in un indizio, per quanto piccolo, che la guidasse nella ricerca dell’identità della donna. L’età faceva pensare che si trattasse di una persona di cui non avevano ancora sentito parlare. A meno che non fosse Esther, quella che aveva fatto il turno di notte dai Moesgård, a Karlslunde. Di lei non avevano trovato alcun indirizzo.

«E d’altronde non era qui per parlare di sé», disse Erik Hald Sørensen, scuotendo la testa. «Abbiamo fatto sentire a Christine un paio di dischi, ma mentre io ero con loro, la vegliante se ne stava seduta a leggere».

«Veniva in auto? Guidava lei?», tentò Louise.

Ma lui fece un nuovo cenno di diniego. «Prendeva il passante ferroviario, e sono abbastanza sicuro che non venisse da fuori: mi ricordo che avevamo parlato del fatto che avesse un abbonamento da cinque zone».

Vennero interrotti dallo squillo del cellulare di Louise.

«Scusi», disse lei, affrettandosi a ripescare il telefono dalla borsa. Ascoltò in silenzio, mentre Suhr le spiegava che si era presentata in questura una vegliante.

«Teme di essere in pericolo di vita, e chiede con insistenza un colloquio con la persona che sta investigando su quegli omicidi», disse Suhr. «È convinta che siano legati all’attività di volontariato dell’associazione di cui fa parte».

«Arrivo subito», rispose all’istante Louise. Notando lo sguardo interrogativo di Erik Hald Sørensen, spiegò: «È saltata fuori una persona che potrà fornirci i nominativi che ci servono. La ringrazio tantissimo per il tempo che mi ha dedicato, e mi scuso se ho riaperto la ferita».





33





Era una donna anziana, spigolosa, magra e con gli occhi cerchiati di rosso quella che Louise trovò seduta nell’ufficio con una tazza di caffè, davanti alla scrivania di Toft. Si alzò e parve un po’ incerta nel porgerle la mano. «Else Corneliussen», si presentò, con una voce potente che sorprese Louise, perché in netto contrasto con l’impressione che le aveva dato quella corporatura minuta.

Louise osservò la dottoressa che aveva aiutato la madre di Sofie a morire. Olle non era ancora riuscito a trovarla, e adesso lei era comparsa da sé.

Else Corneliussen tornò a sedersi. I suoi occhi scuri sembravano stanchi, e si torceva le mani sul tavolo, ma appariva decisa e impaziente di cominciare. «Ho un tremendo senso di colpa per aver tardato tanto a venire qui», esordì. «E non tanto perché io corra il forte rischio di rimetterci la pelle, quanto perché, se fossi venuta prima, forse Margit non sarebbe stata ammazzata». Si morse il labbro, prima di trovare la forza di continuare. «Solo quando è stata uccisa Sofie, su in Inghilterra, ho cominciato a sospettare che ci fosse un collegamento».

Louise si tolse la giacca e mise da parte la borsa, scostò la sedia dalla scrivania e accettò il thermos che Toft le porgeva. Vedendolo già seduto al computer, diede per scontato che volesse lasciar parlare lei.

«Solo che non riuscivo a capire», riprese la donna, sforzandosi di controllare la voce, che tendeva a spezzarsi. «Non riesco a capacitarmi di cosa stia succedendo di preciso, ma dopo che ho sentito la notizia di stamattina non ho più dubbi: un nesso c’è». Allargò le mani in un gesto di disperazione.

«Mi spieghi una cosa: come fa a essere così sicura dell’identità della vittima? Il nome della donna di Hvidovre non è stato divulgato», le fece notare Toft, lanciando un’occhiata a Louise, che scosse la testa.

«Non mi serve il nome, per capire che è Margit». Else Corneliussen rialzò lo sguardo dalle proprie mani. «Quando il telegiornale ha parlato dell’omicidio, l’ho chiamata e lei non ha risposto, né sul suo numero, né su quello delle Veglianti. Allora ho provato sul cellulare che usiamo solo fra di noi, e che teneva sempre acceso, perché era quello di emergenza. Non ha risposto neanche lì. A quel punto ho chiamato la figlia dell’anziano che Margit avrebbe dovuto vegliare a partire dalle otto di stamattina, e mi ha detto che non si era presentata. Così sono venuta subito qui».

«Ancora caffè?», le chiese Louise. Vedendola scuotere la testa, cominciò con le domande. «Qual è il suo rapporto con l’associazione delle Veglianti?».

Else Corneliussen chiuse gli occhi e fece un respiro profondo, come per raccogliere le forze, ma quando li riaprì, il suo sguardo non era nervoso, né incerto: solo infelice e atterrito. «Sono un medico. Sono stata io a fondare l’associazione, insieme a Sofie Parker. Mi occupo di suicidio assistito, e se me lo permettete vorrei raccontarvi tutto dall’inizio, così forse riusciremo a mettere fine a questa follia».

Louise fece un cenno di assenso e lanciò una rapida occhiata a Toft per fargli capire che la testimonianza della dottoressa doveva essere messa a rapporto.

«Avevo in cura Annelise, la madre di Sofie, che è morta tanti anni fa», cominciò Else Corneliussen, poi chiese a Louise se fosse al corrente di quella vicenda.

«Preferiamo sentire la sua versione».

«Annelise voleva morire», riprese la donna. «Aveva dolori violenti, ed era reduce da una lunga degenza ospedaliera che l’aveva lasciata priva di forze. Ormai non era più lei, e in diverse occasioni mi aspettavo che mi chiedesse di aiutarla a mettere fine alle sue sofferenze. L’avrei fatto, ma lei mi ha preceduta». Alzò lo sguardo, forse per far capire che la pensava ancora come all’epoca. «Ha preso una gran quantità di farmaci ed è stata ricoverata per gravi lesioni al fegato e ai reni, ma, contrariamente a quanto sperava, non è morta. All’ospedale, ho offerto a Sofie il mio aiuto, in modo che sua madre potesse trovare pace. Del resto, sapevo che era la signora a volerlo. Oltre al lavoro in ambulatorio, avevo due turni ospedalieri alla settimana, perciò conoscevo le infermiere, ero abituata a lavorare con loro e sapevo quali condividevano le mie convinzioni sul fatto di aiutare chi voleva essere aiutato. Insieme abbiamo deciso di essere particolarmente generose con il dosaggio di morfina nella flebo. Non credo di sorprendervi, è un modus operandi che si usa spesso, come gesto di pietà, per aiutare la persona a liberarsi dalle sofferenze». Lo disse con un tono professionale che faceva capire chiaramente quanto fosse disposta a difendere la propria posizione, in quanto medico. «Ma la cosa ha comportato una serie di conseguenze spiacevoli per Sofie, perché suo marito era fortemente ostile alle nostre convinzioni. Non tollerava che lei desiderasse che sua madre avesse una morte dignitosa e fosse libera dalle sofferenze. Avrebbe preferito che la dissuadesse dal suo intento. In seguito, dalle pagine dei giornali locali, ha lanciato anatemi contro di me, sostenendo che avessi commesso un abuso di potere. E ne aveva tutto il diritto, perché viviamo in un paese in cui il governo e buona parte della Commissione Etica osteggiano con vigore questa pratica, alla quale tuttavia sempre più danesi sono a favore. Il suicidio assistito e l’eutanasia non sono permessi, ma questo non significa che non vengano comunque messi in atto», spiegò tendendo una mano per prendere la tazza di caffè. «Noi, fondando l’associazione delle Veglianti, abbiamo creato un circolo di persone preparate e ben addestrate, che aiutano il paziente a concretizzare il proprio desiderio di morire in pace, in un ambiente domestico, familiare, senza rischiare che qualcosa vada storto, com’è capitato alla madre di Sofie».

«“Noi” chi?», chiese Louise.

«Dopo quell’esperienza, Sofie ha deciso di aiutare altre persone nella stessa situazione: moribondi, malati incurabili e anziani che, come sua madre, non volevano più vivere, perché non ne avevano più la forza e perché la loro esistenza era fatta di dolore fisico e di necessità di chiedere aiuto per qualunque cosa. Aveva ereditato dai genitori una somma piuttosto grossa, così è andata in Svizzera per apprendere non solo le procedure pratiche, ma anche il modo di dare sostegno ai parenti del malato, aiutandoli a comprendere la decisione del loro caro. Il suicidio assistito comporta grossi problemi etici, e lei ne era ben consapevole».

«Quindi lei ha praticato quest’attività fin dall’inizio?», chiese Toft, da dietro lo schermo del computer.

Else Corneliussen annuì. «Ma non ho modo di procacciare il farmaco. Verrei scoperta subito. Così abbiamo deciso che ci avrebbe pensato Sofie. Ecco perché si è stabilita in Inghilterra: lì non esiste neppure il codice fiscale. Praticamente era irrintracciabile».

«Ma come faceva a procurarsi tutta quella quantità di farmaci?», chiese Louise.

«In Messico si possono comprare liberamente medicinali che normalmente hanno l’obbligo di ricetta. Certo, in assenza di una prescrizione medica costano di più, e bisogna pagarli in dollari, ma provengono dagli stessi stabilimenti farmaceutici, e dunque la qualità è la stessa».

«Ma è illegale», osservò Toft.

Else Corneliussen scosse la testa. «Laggiù vai in farmacia e li compri. Ci sono perfino gli avvisi in vetrina: Valium, Viagra, antidolorifici forti e sonniferi, tutto senza ricetta. Quindi no, niente di illegale».

«Sofie li comprava e se li faceva spedire a domicilio?», chiese Louise, pensando ai pacchi postali con il timbro di Cozumel, in Messico.

La dottoressa annuì. «Sì. Per molti anni sono andata a Londra a mesi alterni, per incontrare Sofie e portare in Danimarca il farmaco».

«Quindi all’inizio eravate solo voi due?», chiese Louise.

«Più l’infermiera che ci ha aiutate la sera in cui è morta la madre di Sofie. Ma se ne sono aggiunte altre, qualcuna poi ha smesso», spiegò la dottoressa. «Funziona così: il morente deve essere in grado di assumere autonomamente la dose che lo farà addormentare per l’ultima volta, solo che noi lo aiutiamo nella procedura. Ecco perché quasi tutte le Veglianti che accettiamo hanno alle spalle una formazione infermieristica. Ma non è un requisito fondamentale: la cosa più importante, naturalmente, è che condividano i nostri ideali e ci offrano la loro assistenza come volontarie».

«Ma il morente paga per il vostro aiuto», le fece osservare Louise, senza prendersi il disturbo di mitigare il tono brusco.

Else Corneliussen scosse la testa. «Non si paga per morire», rispose a bruciapelo. «All’interno dell’associazione non c’è neppure una persona che venga retribuita. Nessuno deve guadagnare su questa cosa. Il denaro donato dal morente o dai suoi cari serve per coprire l’acquisto del farmaco, la spedizione, il mio viaggio per andare a prelevarlo, e i nostri spostamenti da e per il luogo in cui si trova la persona che aiutiamo. E anche i piccoli costi legati ai filmati che giriamo sul letto di morte, cioè quelli in cui il paziente esprime il suo desiderio di cessare di vivere. Tutto passa da un conto in Svizzera, che era amministrato da Sofie».

«Quanti siete?», chiese Toft.

Gli occhi arrossati della dottoressa si fecero lucidi. «Abbiamo sette Veglianti, due medici e un’impresaria di pompe funebri, tutti dislocati a Copenaghen e hinterland, o comunque nella Selandia Settentrionale e Centrale. O meglio, avevamo, finché non è cominciata questa storia». Prese un fazzoletto dalla tasca del cardigan blu.

«Possiamo chiederle i nomi di queste persone?». Toft la guardò con un’espressione dalla quale Louise capì che il collega non condivideva le convinzioni di Else Corneliussen sull’opportunità di aiutare la gente ad abbandonare questo mondo.

La dottoressa prese un foglio dalla propria borsa. «Anita Nielsen, Flemming Sau, Lise Rasmussen ed Esther Larsen sono con noi da tanto tempo. Poi c’è Tone Frost, impresaria di pompe funebri, arrivata da pochissimo. E poi ci siamo io ed Erik Hald Sørensen, che però non prendiamo parte ai turni di veglia fissi. Qui ci sono i nomi, i numeri di telefono e gli indirizzi». Posò il foglio sulla scrivania. «Per ogni nominativo, il numero più in basso è quello personale. Li ho già avvisati, per prepararli all’eventualità che voi li contattiate».

«Erik Hald Sørensen? Di Birkerød?».

Else Corneliussen annuì. «Medico. Ma è con noi da poco tempo. Lo conosce?».

«Sono appena stata a casa sua», disse Louise. «Ma non mi ha detto di avere rapporti con l’associazione delle Veglianti».

Else Corneliussen appoggiò le mani alla scrivania e si sporse un poco in avanti. «Erik è venuto a trovarci, poco tempo dopo che sua moglie aveva chiesto il nostro aiuto per morire. Chiunque ruoti intorno all’associazione ha alle spalle un’esperienza legata al suicidio assistito. È così che la gente viene a sapere delle Veglianti, e capita di frequente che in seguito entri a farne parte, o comunque offra il proprio contributo. Del resto, se includiamo una persona nella nostra cerchia, dobbiamo poterci fidare», spiegò.

«Però io ho avuto l’impressione che Hald Sørensen fosse contrario alla decisione della moglie», disse Louise, pensando al colloquio che aveva avuto con lui.

Else Corneliussen annuì. «Era molto infelice all’idea di perderla. Ma dopo mi ha contattata per offrirmi il suo aiuto, evidentemente perché rispettava la volontà della moglie. La cosa a cui si opponeva era la decisione di Christine di andarsene così presto. Faticava ad accettare che lei non volesse restare con lui il più a lungo possibile, ed è un desiderio del tutto naturale, quando si ama qualcuno».

«In che senso “così presto”?», chiese Louise. «Io avevo capito che era devastata dalla malattia».

«Con la sua patologia, Christine poteva vivere ancora un anno, forse due, ma stava sempre peggio, e c’erano sempre meno cose che riusciva a fare da sola. Aveva già visto sua madre fare la stessa fine. Perciò ha deciso che era giunto il momento. Così Erik, nonostante il dolore di averla persa, ci ha offerto il suo aiuto, spiegandoci che era il suo modo per onorare la memoria di sua moglie».

Louise annuì, rendendosi conto che una logica c’era. «È solo che mi stupisce il fatto che non mi abbia detto niente quando sono andata da lui per cercare di rintracciarvi e mettervi sotto protezione».

«I membri sono tanti, tra quelli che collaborano attivamente come volontari e quelli che ci danno sostegno economico, e tutti hanno in comune la volontà di dimostrarci quanto approvano la nostra attività. Ma noi facciamo una cosa che in questa nazione è ancora illegale, perciò si sentono vincolati al segreto, proprio in considerazione dei problemi che potremmo avere tutti quanti. Ci sono anche casi in cui il morente si guarda bene dall’informare i propri cari della decisione che ha preso, perché sa già che si opporrebbero. L’unico motivo per cui adesso mi trovo qui a chiedere il vostro aiuto è il timore che i quattro membri uccisi siano stati eliminati proprio perché facevano parte della nostra associazione, e dunque che altri rischino di fare la stessa fine. Non voglio prendermi questa responsabilità».

Toft si alzò e uscì a cercare Lars Jørgensen, in modo da inviare un’auto di pattuglia a prelevare ognuna delle persone in lista.

«Devono venire tutti qui?», chiese Else Corneliussen, confusa.

«Sì», rispose Louise. «Dobbiamo fare una chiacchierata con tutti voi, ma la cosa più urgente è allontanarvi dalle vostre case e scoprire se avete parenti o amici che possano ospitarvi».

Toft rientrò insieme a Lars Jørgensen. «Li stiamo facendo prelevare tutti quanti, tranne uno, che non siamo riusciti a contattare: Erik Hald Sørensen, che non risponde a nessuno dei suoi numeri. Ho chiamato i colleghi della Selandia Settentrionale: hanno una pattuglia in zona, la mandano subito al suo indirizzo». In quel momento squillò il suo cellulare, e Toft si ritirò in corridoio per rispondere. Dopo qualche istante tornò nell’ufficio. «La pattuglia è già lì. La casa è deserta, e la porta di servizio è aperta».

«Cazzo!», esclamò Louise, alzandosi, con un bruttissimo presentimento. «Andiamo subito là».





34





«Non ti penti mai di avere abbandonato la Omicidi?», le chiese Lars Jørgensen, mentre a gran velocità percorrevano Kongevej, e qualcosa nel suo tono le diede l’impressione che il suo vecchio collega stesse meditando di fare la stessa cosa.

Non si vedevano spesso, da quando lei era passata al Servizio Investigativo Speciale, ma ogni tanto facevano colazione insieme, e non le pareva che lui avesse mai accennato a un suo eventuale desiderio di chiedere un trasferimento, ricordava solo che sembrava stanco di avere come superiore Michael Stig. Louise scosse la testa, s’immise sulla corsia di svolta e mise la freccia a sinistra, preparandosi a imboccare la strada di Bistrup. «Rønholt è un bravissimo capo, quindi non mi sono pentita neanche per un istante», rispose, senza accennare alle volte in cui si era ritrovata sulla scena di un omicidio e aveva dovuto farsi da parte perché non lavorava più nella vecchia sezione. Ogni tanto le mancava l’agitazione che c’era sempre alla Omicidi, ma si guardò bene dal dirlo. «Tu ti trovi bene?».

Qualche anno prima, Lars Jørgensen era rimasto da solo con i gemellini boliviani. Era stato difficile per il vecchio superiore Willumsen accettare che uno dei suoi investigatori maschi dovesse andare ogni giorno a prelevare i figli da scuola, e c’era stato un periodo talmente complicato che Lars Jørgensen aveva avuto un esaurimento nervoso e aveva dovuto mettersi in malattia. Poco dopo, Willumsen era morto e Michael Stig aveva preso il suo posto.

«Non avresti mai creduto di sentirmi dire una cosa del genere», riprese Lars Jørgensen, guardando fuori dal finestrino, «ma preferirei mille volte lavorare sotto Willumsen, con tutto quello che la cosa comportava, piuttosto che con Michael Stig. E non oso pensare a come andranno le cose alla fine di questo mese, quando prenderà il posto di Suhr». Scosse la testa. «Come investigatore, Michael Stig era bravissimo, non c’è dubbio, anche se dava sui nervi a tutti. Ma come capo no. Hai presente quelle persone che quando qualcosa va storto fanno risultare che è sempre colpa degli altri?».

“Eh, ce le ho presenti sì”, pensò Louise. Non faticava a immaginare Michael Stig che faceva scarica barile.

«È sempre un passo indietro rispetto a tutti, e poi ci fa fare la figura di quelli che non lo tengono informato. Non capisco come faccia a permetterselo».

Louise intuì la fatica che gli costava dire queste cose. Forse Lars si sentiva sleale, ma non ne aveva motivo: anche lei aveva notato fin da subito che Michael Stig non era incline al gioco di squadra.

Oltrepassando un laghetto, lui le indicò le anatre nell’acqua. «Le vedi, quelle? Michael Stig è come loro: sembra tranquillissimo, ma sotto la superficie agita le zampette come un indemoniato pur di tenersi a galla».

Già mentre girava l’angolo per entrare nel quartiere residenziale, Louise notò l’auto di pattuglia ferma davanti alla siepe della casa di Erik Hald Sørensen, e concentrò tutta la propria attenzione.



Parcheggiò dietro i colleghi della Selandia Settentrionale e li vide in attesa davanti alla villa bianca. Prima di scendere dall’auto controllò la pistola nella fondina fissata al torace, mentre Lars Jørgensen telefonava a Toft per avvertirlo che erano arrivati e si preparavano a entrare. Dopodiché si avvicinarono alla porta verniciata di nero e salutarono i due colleghi: un uomo e una donna dalla statura sorprendente, con capelli biondi tagliati cortissimi.

«Siete già stati dentro?», chiese Louise.

Fu l’uomo a rispondere. «L’ordine era solo di presentarci a quest’indirizzo, perciò abbiamo aspettato che arrivaste voi. Però abbiamo fatto un giro intorno alla casa, e sul retro c’è una porta aperta».

«Bene», disse Louise. «Nessun foro di proiettile nelle finestre o nelle porte?».

La poliziotta scosse la testa. «E nessun segno di scasso».

«Se voi restate qui davanti, noi andiamo sul retro a dare un’occhiata».

Sul marciapiede opposto, due coniugi a passeggio con il cane si fermarono a osservarli.

Louise e Lars Jørgensen girarono intorno alla casa, ognuno da un lato. Via via che passava davanti alle finestre, Louise posava una mano contro un vetro per guardare dentro, ma non vedeva nessuno. Scavalcò un muretto e aggirò il garage per entrare nel giardino. Prima di salire sul terrazzo, dove c’era la porta aperta, scrutò dentro altre due finestre. Una era quella della camera. Sul letto c’era un mucchio di vestiti di Christine, che evidentemente Erik Hald Sørensen aveva cominciato a sottoporre a una cernita.

Intanto, Lars Jørgensen girò l’altro angolo della casa e si avvicinò, scuotendo la testa. «Secondo me non c’è nessuno». Aveva preso dalla tasca un paio di sottili guanti di lattice e glieli porse. Una volta, anche lei li aveva sempre con sé, ma ora non più.

Louise pensò a Siggy, che era stato chiuso nel retrocucina durante entrambe le sue visite. «Preparati all’eventuale presenza di un cane», disse.

Guardò dentro la porta aperta. Una parete del retrocucina era interamente occupata da un bancone con due acquai. In fondo alla stanza c’erano una lavatrice e un’asciugatrice, e un grosso sacco di mangime per cani. L’altra parete era occupata da scaffali di provviste e da un attaccapanni, sotto il quale c’erano le pantofole che Louise aveva visto addosso a Erik Hald Sørensen poche ore prima.

«Ehilà?», gridò.

Si avvicinò all’andito dal quale si accedeva al resto della casa. Con l’inquietudine che formicolava sottopelle, percepì alle proprie spalle la presenza di Lars Jørgensen, mentre apriva la porta della cucina. Il silenzio le dava l’impressione che il suo respiro si sentisse in tutta la casa.

«Entriamo», bisbigliò, ripensando a Margit Østergaard stesa a terra in salotto, con la nuca sfondata. Louise era quasi sicura che Erik Hald Sørensen fosse uscito, ma c’era un certo rischio che fosse in casa, morto.

Non c’era nessuno. Era tutto come lei l’aveva visto poco fa, quando Erik Hald Sørensen stava radunando gli oggetti del cane. Evidentemente aveva interrotto il lavoro a metà.

«Le due stanze sul retro sono deserte», disse Lars Jørgensen, raggiungendola in salotto.

Louise tornò in cucina. C’era una tazza di caffè accanto a un piccolo tagliere, come se qualcuno si fosse accinto a preparare la colazione ma non avesse avuto il tempo di farla.

«È deserta anche la stanza accanto al salotto», annunciò Lars Jørgensen, accompagnandola lungo il breve corridoio, su un lato del quale si aprivano tre porte, probabilmente quelle delle stanze rivolte verso il giardino. La prima era quella della camera con i vestiti ammonticchiati sul letto in attesa di cernita. Nella stanza centrale c’erano un letto d’ospedale, un comodino alto, una sedia a rotelle ripiegata a ridosso della finestra, e in un angolo un paio di stampelle appoggiate al muro.

«Dev’essere qui che è morta la moglie», osservò Louise.

Il letto era privo di lenzuola, aveva solo una coperta ripiegata ai piedi del materasso, con un cuscino posato sopra. Sul comodino, accanto alla sveglia da viaggio, c’era ancora una scatoletta di liquirizie Ga-Jol. Sulla testiera erano state fissate con puntine da disegno due fotografie, una di Erik Hald Sørensen con la moglie, e una di una donna che Louise ipotizzò fosse la madre di lei. La stanza era pulita e ordinata, ma sembrava che il padrone di casa non avesse avuto il tempo – o la voglia – di riporre le ultime cose.

Louise fece per uscire, ma si fermò nel sentire un rumore di passi in salotto. Si voltò di scatto verso Lars Jørgensen, che aveva già la mano sulla fondina allacciata alla spalla.

«Sono solo io», disse una voce femminile. Poi, sulla soglia comparve la poliziotta alta. «L’auto è ancora nel garage. Abbiamo parlato con i dirimpettai. Sono appena tornati a casa, quindi non hanno visto niente, da questo lato della strada».

«Deve aver portato con sé anche il cane», disse Louise. Solo in quel momento considerò la possibilità che Erik Hald Sørensen fosse uscito a passeggio con Siggy dimenticando di chiudere la porta. Si guardò intorno nel salotto. Con un formicolio d’inquietudine, si avvicinò alla finestra e prese una delle fotografie disposte nelle cornici d’argento sul davanzale interno. Ritraeva Erik Hald Sørensen in cima a un pendio, con un braccio intorno alle spalle della moglie sorridente. Christine si reggeva a una stampella con il braccio destro. Erano entrambi abbronzati, con il vento nei capelli.

«Magari dopo la tua visita si è reso conto di essere in pericolo anche lui», ipotizzò Lars Jørgensen.

Louise annuì e con discrezione infilò la fotografia nella tasca del giaccone. «Ci serve qualcuno che sorvegli questa casa. Se Erik Hald Sørensen non torna entro un’ora, diramiamo un avviso di ricerca. Voglio avere la certezza che venga portato in un posto sicuro non appena ricompare».

Osservando che la villa si affacciava su un ampio lago che spariva dietro una fitta macchia d’alberi, Lars Jørgensen aggiunse: «Tenete presente che potrebbe rientrare dal retrocucina, se ha portato il cane a passeggio nel bosco».

«E ditegli subito che gli verrà offerta la protezione della polizia. Magari preparatelo alla possibilità di doversi trasferire a casa di qualcuno», riprese Louise, e annuì a Lars Jørgensen, che le chiedeva se potesse aggiungere a penna il suo numero di telefono al proprio biglietto da visita, in modo che i colleghi della Selandia Settentrionale li avessero entrambi.



Mentre tornavano a Copenaghen, il cellulare di Louise squillò. Erano quasi le due, e avevano deciso di fare una sosta per comprare un paio di panini.

Era Camilla. «C’è qui una persona che vorrebbe tanto parlarti. Sei in ufficio?».

«No, sono in macchina», rispose Louise. «Posso richiamarti dopo?».

«Dove possiamo incontrarci? È importante».

Louise capì che anche l’amica stava guidando. «Dove sei?».

«In autostrada, ma saremo in città entro mezz’ora. Magari è meglio se veniamo da te?».

«Con chi sei? Siamo occupatissimi, qui», disse Louise, con una punta d’irritazione: Camilla non sapeva nemmeno cosa volesse dire “aspettare”.

«Con Stephanie Parker. È venuta in Danimarca a cercare suo padre, e io credo che sia proprio il caso di farla parlare con te. Del resto vi siete già conosciute, mi pare di capire. Steph ha visto chi ha sparato a sua madre, quindi potrà aiutarvi».

«Stephanie? Ma cosa diamine ci fa qui?», disse Louise, senza nemmeno considerare che in auto con lei c’era un’altra persona. «In questura fra mezz’ora», aggiunse, poi riattaccò e si rivolse a Lars Jørgensen: «Questa è bella. Stephanie Parker è venuta in Danimarca». Era su di giri, ma al tempo stesso era anche preoccupata.

«La figlia di Sofie Parker? Cosa ci fa qui?», chiese lui, guardandola incuriosito.

Louise sentì qualcosa serpeggiare in lei. Un’incertezza che aveva tentato di seppellire. Di sicuro non era stato Eik a sparare alla vecchia fidanzata, su questo non aveva dubbi, ma cosa sapeva la ragazza? «Steph è figlia di Eik», spiegò. «È scomparsa da casa sua qualche giorno fa. Ha l’età di Jonas, e non ha mai conosciuto suo padre. Anzi, fino a poco tempo fa, Eik non sapeva nemmeno di avere una figlia».

Il vecchio collega non celò lo sbalordimento, ma con gran sollievo di Louise evitò di fare domande.





35





Erano appena arrivati alla Omicidi, quando Suhr fermò Louise chiedendole di seguirlo nel suo ufficio. Aveva la fronte divisa in due da una profonda ruga d’inquietudine che gli dava un’aria stanca. E lo invecchiava, pensò Louise, mentre lui la invitava a sedersi.

«Michael Stig è andato a casa», disse Suhr, prendendo posto sulla sedia da ufficio con lo schienale alto. «È una bruttissima situazione. Da qualche tempo avevo la sensazione che stesse per soccombere sotto tutta questa pressione, ma quando gliene ho parlato, lui mi ha assicurato che poteva benissimo reggere. Questi omicidi hanno sfibrato tutti noi. E adesso ce n’è un altro». Sembrava triste, come se si sentisse responsabile del fatto che l’ispettore capo avesse lasciato il dipartimento nella peste.

“Ma in effetti lo è”, pensò Louise. “La colpa è sua. È stato lui a dare il posto di Willumsen a Michael Stig”. «Cos’è successo?», chiese.

«Eravamo qui, nel mio ufficio, a preparare la conferenza stampa fissata per oggi pomeriggio, durante la quale lui avrebbe dovuto ragguagliare i giornalisti in particolare sul delitto di Hvidovre. Tutt’a un tratto si è alzato ed è uscito. Dato che non rientrava, sono andato a cercarlo. L’ho trovato seduto alla sua scrivania, con lo sguardo fisso nel vuoto. Non ha avuto la minima reazione al mio arrivo, ha continuato a premere il pulsante della penna a scatto, come fa sempre, quando ascolta qualcuno. Solo che io non gli stavo parlando».

«L’hai mandato a casa?», chiese Louise, sorpresa e anche un po’ scossa.

«Ho telefonato a Jakobsen, che gli ha firmato un permesso per malattia con effetto immediato. Su di lui non possiamo più contare».

Louise non sapeva cosa dire. L’esaurimento nervoso di Michael Stig era l’ultima cosa che si sarebbe aspettata. Non dubitava della diagnosi dello psicologo della Omicidi, né del fatto che Michael Stig si fosse trovato sotto una pressione eccessiva, ma era sorprendente che proprio lui, sempre tanto critico verso chi mostrava segni di debolezza, ora fosse crollato.

«Se tu prendi il suo posto e dirigi l’indagine sugli omicidi delle Veglianti, io intanto cerco di tranquillizzare i piani alti: è naturale che siano preoccupati, considerando che, come avrai saputo, Michael Stig dovrà subentrare a me», disse Suhr. E, prima che lei avesse il tempo di replicare, aggiunse: «Con la posizione che ricopri nel tuo dipartimento, sei ben qualificata».

«Se Rønholt è d’accordo, per me non ci sono problemi», rispose Louise, e passò rapidamente in rassegna il registro delle emozioni per capire se fra esse ci fosse anche una punta di trionfo. No, non c’era. L’unica cosa che ne emerse fu il pensiero di Eik, perciò si affrettò a ritornare alla realtà e chiese a Suhr di dire al resto della squadra che d’ora in poi doveva fare rapporto a lei, e che dopo la riunione generale delle sei avrebbero riunito brevemente il gruppo d’indagine per fare il punto della situazione.



Quando Louise tornò in ufficio, trovò un messaggio di Lars Jørgensen e Toft: erano nell’ufficio adiacente, a interrogare le tre Veglianti portate in questura. Intanto era arrivata anche l’impresaria di pompe funebri. Quanto a Erik Hald Sørensen, nessuno era ancora riuscito a contattarlo. La pattuglia che era rimasta a sorvegliare l’abitazione era stata ritirata, ma avrebbe fatto un nuovo sopralluogo nelle ore serali. Non si avevano notizie nemmeno di Anita Larsen, che abitava in una villetta a schiera a Hedehusene. Else Corneliussen aveva una sua fotografia, che avrebbe passato allo scanner e inviato per posta elettronica, in modo che la polizia potesse diramare un avviso di ricerca.

Louise si era appena seduta, quando l’agente all’ingresso le telefonò per annunciarle che aveva una visita.



«Ciao, Steph», disse Louise, andando incontro alla morettina con le mani ritirate nelle maniche della giacca di pelle e una sciarpa legata stretta al collo e tirata fino a coprire la parte inferiore del viso. «Sono contenta di rivederti. Hai freddo?».

Ebbe un moto d’affetto, e al tempo stesso anche un brivido, nel ritrovarsi davanti la figlia di Eik e ravvisare all’improvviso la somiglianza con il padre, per come le era apparso nella fotografia giovanile in casa dei genitori a Hillerød. La ragazza dagli occhi bistrati tremava dal gelo, incerta e disperata, senza nulla a cui aggrapparsi. Era partita da casa senza sapere niente della persona che cercava. E se Eik non le fosse piaciuto? E se incontrandolo fosse rimasta delusa, perché si era immaginata una persona del tutto diversa? E se lui l’avesse rifiutata? Louise non tollerava nemmeno l’idea.

«Ho promesso a Stephanie di aiutarla a trovare il suo papà», disse Camilla.

«Steph! Piantatela di chiamarmi Stephanie», borbottò la ragazza, senza alzare lo sguardo.

Louise annuì e fece per chiedere come avessero fatto Steph e Camilla a conoscersi, ma non ebbe il tempo di prendere la parola, perché fu l’amica stessa a raccontarle che la ragazza, da alcune vecchie carte della madre, era risalita all’indirizzo della canonica nello Jutland. E che poi il parroco aveva telefonato a lei. «Tenace, la signorina», concluse. «Le ho già spiegato che io e te siamo amiche».

«Hai fame, Steph?», chiese lei, preventivando un giro in mensa, prima di tornare in ufficio.

Ma la ragazza scosse la testa.



«Sarà bene avvertire la polizia inglese che sei qui e stai bene. Sono tutti preoccupati per te. Mi pare di capire che tu abbia visto l’uomo che ha sparato a tua madre», disse Louise, quando furono tutte nell’ufficio.

«Sì», rispose Steph, sedendosi sulla sedia che Camilla aveva predisposto per lei.

«Come potrai ben immaginare, ho parecchie domande da farti. Te la senti?».

La ragazza annuì.

Louise si sedette alla scrivania. «C’è una foto che vorrei mostrarti, così possiamo appurare se è questo l’uomo che hai visto la sera in cui è stata uccisa tua madre».

«D’accordo». Steph annuì. Lo stile “emo” – gonna a sbuffo di pizzi sopra i leggings bucati, neri a pois verde neon, giacca di pelle oversize con la cerniera lampo e anfibi Dr Martens – rafforzava l’aspetto da ragazzina sperduta e troppo truccata, tanto che Louise dovette farsi forza per tirare fuori la fotografia di Eik che aveva stampato dall’anagrafica interna del Dipartimento Investigativo. Ma a Sofie bastò uno sguardo: «Non è lui. Non gli somiglia neanche un po’».

Louise si sentì attraversare da un’ondata di sollievo. Lanciò un’occhiata fugace a Camilla, che le sorrise.

«Chi è?», chiese Steph, notando lo sguardo che si erano scambiate le due donne. Prese il foglio con la fotografia per osservarla di nuovo.

Louise fece un respiro profondo. Non era così che la ragazza doveva scoprirlo. Spettava a Eik dirglielo. Ma ormai non si poteva fare altrimenti. «È tuo padre», disse.

Steph, che aveva già posato la fotografia, tese una mano, come per riprenderla, ma si fermò e si accontentò di osservare il viso di Eik. Poi spinse il foglio verso Louise. «Dov’è?», chiese, senza dare segno di gioia né di delusione.

Louise si sporse leggermente in avanti e intrecciò le mani sulla scrivania.

Camilla la guardò, in attesa.

«In Inghilterra», disse Louise.

«E cosa cazzo ci fa, là?», esplose la ragazza, sorpresa e irritata. Evidentemente non si era aspettata questa risposta.

«Credo che sia partito per cercare te, quando ha sentito che eri sparita», disse Louise.

«Nel senso che sa che esisto? Com’è che non è venuto a cercarmi prima?».

«L’ha appena saputo. Tua madre l’ha contattato perché voleva che vi conosceste», spiegò Louise, con la sensazione di essersi improvvisamente ritrovata a fare da mediatrice fra Eik e la defunta madre della ragazza.

«E lei come fa a sapere tutte queste cose?», chiese la ragazza, in tono già più pacato. Lo sguardo aveva perso cupezza e sembrava quasi speranzoso e vulnerabile. Era chiaro che era curiosa, ma al tempo stesso riluttante, e non sapeva a quale delle due emozioni abbandonarsi. «Com’è che si chiama, poi?», chiese, fissando Louise.

«Eik Nordstrøm. Fa il poliziotto presso il Servizio Investigativo Speciale».

«Ha altri figli?».

Louise scosse la testa. «Solo te».

Qualcuno bussò alla porta, e Louise rimase di sasso nel veder entrare Rønholt.

«Chiedo scusa», disse il suo superiore, vedendole sedute a parlare. Per un istante si soffermò con lo sguardo su Steph, poi riprese. «Volevo solo avvisarti che Eik è appena atterrato a Kastrup. L’hanno rilasciato stamattina, dopo che ho spedito le prove della sua presenza in Danimarca al momento dell’omicidio di Sofie Parker».

«Rilasciato?». Steph, confusa, guardò prima Louise, poi Camilla.

«Era in cella a Bristol, sospettato di avere ucciso tua madre», spiegò Louise.

«Cioè, pensavate che le avesse sparato lui?», chiese Steph, incredula.

«Noi no», disse Louise, «ma la polizia inglese sì, e quindi abbiamo dovuto dimostrare il contrario, in modo che lo lasciassero andare».

«Se io non fossi venuta in Danimarca, non l’avrebbero arrestato», disse Steph, rabbiosa. «Avrei potuto dirglielo io, alla polizia, che l’assassino aveva una faccia tutta diversa». Poi, a voce più bassa, aggiunse: «Era molto più vecchio».

Louise annuì e ammise che probabilmente una sua testimonianza avrebbe risparmiato a suo padre l’arresto. «Però, a dirla tutta, secondo me la polizia inglese si era stufata di lui. Sai, mentre ti cercava continuava a ostacolare l’indagine, quindi è probabile che l’abbiano sbattuto in cella solo per poter lavorare in santa pace». Sorrise a Stephanie. «Noi crediamo che la morte di tua madre sia collegata ad altri tre omicidi avvenuti qui in Danimarca negli ultimi mesi. Pare che siano stati commessi con lo stesso fucile da caccia che ha ucciso la tua mamma».

«Sarebbe a dire che l’assassino di mia madre si trova qui in Danimarca?». Nello sguardo della ragazza, qualcosa cambiò.

Louise ebbe un’esitazione, ma poi annuì. «Con ogni probabilità, sì». Meditò di chiamare Jakobsen, in modo che la ragazza potesse parlare con uno psicologo. Anzi, era una vergogna che questa possibilità non le fosse stata offerta fin da subito.

«Eik è in arrivo, viene qui appena esce dall’aeroporto», disse Rønholt.

«Ci faresti la cortesia di mandarlo direttamente da noi?», gli chiese Louise.

D’un tratto, Steph si era fatta taciturna, come se le fosse venuto un certo nervosismo ora che l’incontro con suo padre era imminente.

Rønholt annuì. Prima di andare, si soffermò con lo sguardo sulla ragazza. Si capiva benissimo cosa stava pensando, ma non disse niente. Sulla soglia, per poco non si scontrò con Toft, che stava arrivando con la fotografia di Erik Hald Sørensen insieme alla moglie, che Louise aveva prelevato dalla villa.

«Ho fatto una copia», disse Toft, posando l’originale sulla scrivania. «Ho anche ricevuto una foto di Anita Larsen. Non è di gran qualità, ma è utilizzabile».

Louise annuì. «Dirama un avviso di ricerca a tutti i distretti di polizia. Dobbiamo scoprire dove si trovano, così potremo portarli al sicuro».

«Ho formato una squadra», disse lui. «Stiamo già localizzando parenti, amici ed ex colleghi, per chiedere se sanno dove siano. È un dispendio di risorse, spero che non ti dispiaccia».

«Per niente, anzi», disse Louise. Non si era ancora abituata a essere lei a reggere lo scettro.

Steph si alzò e si mise a camminare in giro per l’ufficio. Passando davanti alla scrivania, si fermò, come impietrita, e puntò un dito sulla fotografia di Erik Hald Sørensen. «È lui!». E arretrò di scatto, come se si fosse ustionata. «È lui, quello che ha sparato a mia madre. Riconosco la barba e i capelli».

Louise la guardò sbigottita.

La ragazza si fece pallida come un cencio, si lasciò cadere su una sedia e rimase immobile, con lo sguardo fisso sulla fotografia.

«Sei sicura?», le chiese Louise.

Steph si chiuse in se stessa, come se fosse abituata agli adulti che non davano il minimo peso a quello che diceva lei.

«Ma certo, che è sicura!», esclamò Camilla, che finora era rimasta in silenzio. «Lo saprà bene, no?». Si alzò dalla sedia nell’angolo, si avvicinò alla ragazza e le cinse le spalle con un braccio.

Per un istante Louise si sforzò di bloccare ogni percezione e concentrarsi nel ricostruire uno scenario.

«Perché ha ucciso mia madre?», chiese la ragazza. «Chi è? Cosa sta succedendo?». E scoppiò in lacrime.

Nella mente di Louise turbinavano spezzoni di conversazioni, visite a Birkerød e dichiarazioni di testimoni, ma lei s’impose di tornare alla realtà e rispondere a Steph, che la guardava disperata, con le guance rigate di lacrime. «A queste domande non so proprio rispondere», le disse, in tutta sincerità. «Se tu ci dici che è stato lui a sparare, non ho motivo di dubitarne, ma è innegabile che ora l’indagine prenda tutta un’altra piega». Alzò lo sguardo su Toft, che era ancora sulla soglia. «Dobbiamo avvisare Else Corneliussen e le altre. E piantonare la casa di Anita Larsen, giù a Hedehusene. Mandiamo subito due auto. Peschiamo dal materiale d’indagine tutto ciò che riguarda Erik Hald Sørensen». Quest’ultima frase era rivolta a Lars Jørgensen, che era appena rientrato dopo aver terminato gli interrogatori e si era seduto al computer per scrivere un rapporto.

Camilla, vedendo che l’atmosfera si faceva frenetica, e che l’attività di quella stanza era sempre più intensa, si alzò. «Andiamo in un altro ufficio?», chiese a Steph. Poi si rivolse a Louise. «Rimango insieme a lei finché non arriva Eik».

La ragazza si voltò verso Camilla. «Non occorre. Preferisco restare da sola per un po’. Se quell’Eik... Se arriva mio padre, allora...».

«Sicura?».

La ragazza annuì e prese il biglietto da visita che lei le porgeva.

«Va bene. Io torno in redazione», disse Camilla a Louise. «Terkel mi ha liberato una doppia pagina, e io non ho ancora buttato giù nemmeno una riga. Se succede qualcosa, telefonami».

«Senz’altro», rispose Louise con aria assente, con il cellulare all’orecchio.

Intanto arrivò Suhr, che aveva incrociato Toft in corridoio. «Avete un sospettato, mi dicono».

Louise annuì e posò il telefono. «Ho mandato tutte le forze disponibili a cercare Erik Hald Sørensen», spiegò. All’improvviso le pesava un po’ il fatto che ora toccasse a lei coordinare la squadra d’indagine. Allo stesso tempo, però, un’ondata di adrenalina caricava di energia tutte le cellule del suo corpo. «Hai diramato l’avviso di ricerca?», chiese a Lars Jørgensen, prima di riprendere il telefono per inviare una squadra della scientifica alla villa di Birkerød. «Ci serve un mandato di perquisizione per il domicilio del sospettato».

Toft tornò subito nel suo ufficio per cominciare il lavoro.

In mezzo a tutto questo turbinio, Louise notò lo sguardo di Steph. La ragazza, ancora pallida, continuava a fissare la fotografia di Erik Hald Sørensen insieme alla moglie.

«Troviamo un posto dove puoi aspettare Eik», le disse Louise. La condusse lungo il corridoio, fino all’ufficio di Michael Stig. «Non mancherà molto al suo arrivo».

«Sì, va be’», tagliò corto la ragazza. Si era nuovamente chiusa in se stessa, e Louise si sentì in colpa per il fatto di non poter restare con lei ad attendere Eik. Ma forse era vero che Steph aveva bisogno di restare un po’ da sola, come aveva detto a Camilla.

«Vuoi qualcosa da bere?», le chiese Louise, indicando il cucinino e spiegandole che c’erano caffè, tè e acqua. «Magari in frigo c’è una bibita frizzante».

Ma Steph scosse la testa. «Grazie, non mi serve niente».

«Se hai bisogno di me, mi trovi in ufficio, ma sono sicura che Eik sarà qui a momenti». Louise tacque e per qualche istante rimase lì a osservare la ragazza, che si era seduta sulla sedia dallo schienale alto, dietro la scrivania di Michael Stig. «Come ti senti? Ti sembra adatto come posto in cui conoscere tuo padre? Vuoi che organizziamo un incontro altrove? Stasera, magari?».

Steph socchiuse gli occhi. «E perché?». Prese una graffetta abbandonata sulla scrivania e cominciò a raddrizzarla.

«Magari preferivi uno scenario più tranquillo».

La ragazza scosse la chioma nera. «Va benissimo qui», disse, prendendo il cellulare dalla tasca.





36





Dicembre 2013



«Volevi parlarmi?», disse Steph, scendendo in salotto, dopo aver lasciato nella cameretta la cartella di scuola e il giubbotto di pelle.

Sofie annuì e fece un cenno verso il divano, mentre la figlia lanciava uno sguardo alla cucina, come per assicurarsi che fossero sole. A colazione, un banale commento su un paio di ore buca a metà giornata aveva scatenato una lite furiosa con Nigel, il quale riteneva che la figlia dovesse sfruttare quell’arco di tempo restando a scuola a fare i compiti, anziché tornare a casa con una compagna a farsi gli affari suoi. E mentre le urla facevano tremare i muri, Sofie si era resa conto che le cose non potevano andare avanti così. E non tanto perché alla lunga gli incessanti alterchi le dessero sui nervi, quanto perché aveva notato che si ripercuotevano sulla figlia. Anche fisicamente: dal suo sguardo trasparivano incertezza e allarme, ogni volta che si trovava nella stessa stanza insieme a Nigel. Al tempo stesso, però, Sofie era ben consapevole del fatto che sua figlia sapesse benissimo quali tasti toccare per provocarlo. “No, non si può andare avanti così”, aveva pensato quella mattina, dopo che sua figlia aveva interrotto a metà la colazione e se n’era andata sbattendo la porta.

«Vuoi qualcosa?», le chiese, dopo che Steph si fu seduta. «Un panino? Qualcosa da bere?».

Sua figlia scosse la testa e rimase in attesa, a schiena dritta, con le gambe raccolte sotto la sedia. Con dita inquiete intrecciò le tre frange che pendevano dalla lunga sciarpa nera che aveva avvolto a doppio giro intorno al collo fino a farla sembrare un collare rigido. Mora, bella e misteriosa. Lo sguardo incerto non c’era più, sembrava allegra e curiosa.

Da dove cominciare? Sofie aveva immaginato diversi modi per dare inizio a questo dialogo che non poteva più essere rinviato, e che forse doveva avere luogo molto tempo prima.

Aveva sempre avuto dubbi. Si pentiva di non averle mai rivelato i motivi della sua scelta. D’altro canto, erano cose che sua figlia non avrebbe avuto bisogno di sapere prima di una certa età. Ebbene, ora quella certa età era arrivata. Forse Steph sarebbe stata in grado di capire.

Si sedette sul divano e tese una mano verso quella di sua figlia. «Tanti anni fa, quando sono partita dalla Danimarca dopo che è venuta a mancare tua nonna», cominciò, scartando tutti i possibili esordi che aveva progettato, «il mio proposito era quello di passare l’estate in giro per l’Europa. A casaccio, senza un programma preciso. Avevo bisogno di mettere un po’ di distanza fra me e la morte di mia madre. Quando si resta soli, senza più parenti in vita, si cambia. Ed è una cosa che va elaborata». Per un istante meditò di parlarle di Stig e del matrimonio che si era lasciata alle spalle, ma poi decise di rimandare. Al momento, era più importante quest’altra vicenda. «C’erano diversi luoghi della Francia che mi sarebbe piaciuto vedere, e poi volevo visitare la Costiera Amalfitana e Roma. Ma prima di arrivare laggiù, alla stazione di Zurigo ho conosciuto un ragazzo. Aveva viaggiato sul mio stesso treno da Copenaghen, ma l’ho notato solo quando sono scesa sulla banchina, perché stava aiutando una signora con due bambini piccoli a portare il passeggino su per la scala, dato che l’ascensore era fuori servizio».

Steph si lasciò affondare un poco nel divano. Aveva smesso di trastullarsi con le frange della sciarpa e si lasciava tenere per mano.

«Ci siamo messi a parlare, ed è emerso che tutti e due avevamo bisogno di un alloggio a poco prezzo, così abbiamo deciso di cercarlo insieme, ed è andata a finire che abbiamo preso due camere in una vecchia pensioncina dove non c’era nemmeno l’acqua calda». D’un tratto si ricordò che c’erano anche le cimici nel letto. E che si erano dati il primo bacio già quella sera. Ma risparmiò alla figlia entrambi i dettagli. «Aveva preso un periodo di aspettativa dal lavoro, e pensava di girare il mondo per vedere dove lo avrebbe portato il vento. Abbiamo deciso di andare insieme in Francia».

«E tu ti sei innamorata di lui, giusto?», la interruppe Steph. Dal tono, era chiaro che non aveva ben capito dove sua madre volesse andare a parare.

«No», si difese Sofie. «Ma era la prima volta che viaggiavo da sola, quindi era piacevole stare in compagnia di uno che aveva un po’ di esperienza». S’interruppe, abbandonandosi ai ricordi. Dopo aver aperto il conto in banca, aveva proseguito con lui attraverso la Svizzera, fino alla Francia. Lì avevano trascorso due settimane, prima d’imbarcarsi per la Corsica. «Una sera, al porto, abbiamo conosciuto Christopher e Mark. Avevamo steso i nostri materassini all’estremità del molo, per dormire con il rumore dell’acqua da ogni lato, e loro erano appena arrivati in barca dal continente. Avevano qualche problema con gli ormeggi, così li abbiamo aiutati. Lui era fatto così, attaccava bottone con chiunque. L’indomani abbiamo passato la giornata in compagnia dei due naviganti, che al momento di ripartire ci hanno chiesto se avessimo voglia di andare con loro. Erano diretti in Italia e io, come ti dicevo, volevo vedere Roma».

«E non eri ancora innamorata?». Steph aveva ritirato la mano senza che Sofie se ne rendesse conto.

«Be’, lo ero», ammise lei, intrecciando le mani in grembo. A quel punto della storia, si era presa una bella cotta per quel morettino di Copenaghen, che era tanto diverso da tutto ciò che lei stava cercando di lasciarsi alle spalle. «Ho provato a impedirmelo, perché non volevo certo aggiungere altri dispiaceri a quelli che avevo già, e dai quali – per così dire – ero scappata. Però abbiamo passato una splendida estate, e...». S’interruppe, sopraffatta dall’improvviso ricordo del pomeriggio in cui avevano mangiato dei panini mentre le onde s’infrangevano sugli scogli. E del profumo di rosmarino. Del caldo. E del corpo di lui.

«Eri innamorata persa», constatò la figlia.

Sofie annuì. «Sì. Assolutamente».

«Ma allora come mai non siete rimasti insieme? Era meglio lui di quello stronzo di padre che mi ritrovo». Steph inclinò la testa da un lato. «Già, però così non sarei nata io».

Sofie fece un respiro profondo. «Veramente sì. Saresti nata lo stesso, perché il tuo papà è lui. Solo che quando ci siamo separati non sapevo ancora di aspettarti».

Cadde un silenzio greve. E lungo.

Sofie accarezzò con le dita il dorso della mano di sua figlia, scendendo fino alle unghie smaltate di nero. «Ho scoperto di essere incinta dopo tre mesi. Ormai ero molto lontana».

«Ma perché vi siete separati? Perché hai proseguito da sola?».

«C’era una cosa che dovevo fare». Sofie si bloccò. Aveva deciso di raccontare il proprio passato alla figlia sedicenne essendo il più possibile sincera, ma c’erano alcune parti che non poteva rivelarle: il periodo in Svizzera e il motivo per cui aveva cominciato a lavorare presso la clinica dei suicidi. «Non ero pronta per un legame», si limitò a dire. «Quando poi mi sono resa conto di aspettare te, lui era già tornato in Danimarca. Era stato un flirt estivo. Che però mi ha lasciato un bellissimo regalo». Strinse la mano di Steph.

«Quindi lui non sa che io esisto?».

«Non abbiamo più avuto contatti da quando me ne sono andata da quella barca».

«Vi siete lasciati?».

«Era arrivato il momento di andare avanti. Ero venuta a sapere che l’eredità di mia madre era stata sbloccata, quindi dovevo tornare in Svizzera per occuparmi delle mie finanze».

«Quindi hai preferito i soldi all’uomo che amavi?», Steph era incredula.

«Sì, almeno in quel momento», ammise Sofie. «Ero partita per cominciare una nuova vita. Avevo un gran bisogno di cavarmela da me. Diventare indipendente. Adulta».

«E lui come ha commentato il fatto che tu te ne andassi come se niente fosse?».

«Una mattina abbiamo bisticciato. Avevamo ormeggiato la barca in un paesino di pescatori, appena fuori Roma. Io volevo fare il bucato, lui invece preferiva fare una passeggiata e giocare al turista, e io mi sono arrabbiata perché non voleva aiutarmi. Ormai avevo capito che era giunto il momento di passare ad altro, quindi quella lite è stata solo un pretesto in più. Andando in paese, ho trovato una cabina telefonica e ho chiamato la banca, come facevo a intervalli regolari, per sentire se i soldi fossero arrivati. E c’erano».

Riaffiorò il ricordo di quella cabina nell’angolo di una piazzetta con un piccolo bar in penombra e una fila di negozietti che si stavano riempiendo di vasche di pesci e crostacei ricoperti di ghiaccio tritato, trasportate da alcuni uomini chiassosi in grembiule bianco, che salivano dal molo. Una mattina frizzantina e rugiadosa, con il sole che non era ancora penetrato del tutto nei vicoli che si snodavano lungo il pendio.

«L’ho cercato in tutto il paese, per fare pace e spiegargli in modo civile che era il momento che le nostre strade si dividessero. Ma quando finalmente l’ho trovato, nella piazza, si era fumato chissà cosa, e si era messo a suonare musica insieme a un gruppo di giovani del posto».

Lo ricordava ancora, seduto per terra con la schiena appoggiata alla fontana, con la chitarra in grembo. Lui, vedendola, le aveva fatto cenno di raggiungerlo e gli altri avevano cambiato posizione per farle spazio, ma lei non si era mossa, e aveva cercato di portarlo con lei. Gli aveva detto che voleva parlargli, l’aveva pregato di alzarsi. Lui era rimasto seduto e aveva preso lo spinello che stava ancora girando. Poco dopo, era come se si fosse dimenticato della presenza di lei. I ragazzi avevano continuato a suonare. Nel vederlo così, chino sulla chitarra, con i lunghi capelli che gli ricadevano sugli occhi, all’improvviso era stato troppo difficile dirgli addio.

«Sono tornata alla barca a preparare il mio bagaglio. Ero stufa, ed ero ancora arrabbiata perché lui se n’era andato per i fatti suoi», disse, e si sorprese a sorridere, perché era stato esattamente questo aspetto di lui a farla innamorare. «Gli ho lasciato un biglietto e sono partita».

«Quindi non vi siete neanche detti addio?».

Sofie scosse la testa.

Rimasero in silenzio per un po’.

«Lui com’era?», chiese infine sua figlia.

«Era tutto ciò che mi era sempre mancato nell’esistenza che mi ero lasciata alle spalle. Era privo di pregiudizi, aperto alla vita. Ribelle, ma anche affettuoso. Tu gli somigli molto», rispose lei, con un sorriso. «Era bello, libero e apparteneva solo a se stesso».

Steph aveva gli occhi lucidi. «Come mai hai deciso di parlarmene adesso?».

«Perché sto meditando di provare a rintracciarlo. Vista la piega che ha preso il tuo rapporto con Nigel, credo che ti farebbe bene conoscere il tuo padre biologico. E poi ritengo che tu abbia il diritto di sapere che Nigel non è tuo padre, anche se si è occupato di te fin da quando eri piccolissima».

Sua figlia fece una smorfia di pianto, ma non scoppiò in lacrime.

Sofie si sentì annaspare. Era ovvio che Steph avesse il diritto di sapere chi era il padre biologico. Sofie non sopportava di veder scomparire lentamente tutti i tratti che Steph aveva ereditato da Eik, e solo perché quel suo modo di essere faceva arrabbiare Nigel. «Se ne hai voglia, e se ti sembra una buona idea, potrei cercare di rintracciarlo», disse, per mitigare la sua reazione.

«Magari potrei andare ad abitare con lui», si lasciò scappare sua figlia.

«Diciamo che puoi fargli visita, se lui decide di rispondermi».

«Quindi Nigel non è mio padre?». Steph tirò le maniche della maglia fino a coprirsi le mani e appoggiò il mento ai palmi coperti dalla lana.

Sofie scosse la testa.

«E il mio vero padre ha altri figli?».

Sofie non ne aveva idea. Si strinse nelle spalle. «È probabile. Ormai avrà circa quarantadue anni, se voleva figli ne avrà già avuti».

Osservò sua figlia per un istante. Lo sguardo era cupo e serio, ma c’era anche una traccia d’impazienza e curiosità.

«Naturalmente dobbiamo prepararci all’eventualità che lui non sappia come reagire al fatto di avere una figlia di cui finora non era al corrente».

«Può anche darsi che non ti creda, quando glielo dirai».

Sofie scosse la testa. «Sono passati tanti anni, ma io non credo che rifiuterebbe di accettare la notizia. Anzi, penso che sarebbe contento», disse, sforzandosi di essere convincente. Già, perché in realtà l’aveva già contattato, e la reazione di Eik Nordstrøm non era stata affatto gioiosa. Era pur vero che lei gli aveva scritto in toni queruli e invadenti, ma si era sentita in dovere di appurare che tipo di persona fosse diventato, prima di decidere se fosse il caso di stabilire un contatto fra lui e la figlia.

«Non mi dispiacerebbe conoscerlo», mormorò Steph, all’altro capo del divano.





37





«Dov’è Stephanie?». Questa fu la prima cosa che Eik disse, quando comparve sulla soglia, ansante, con un accenno di barba e uno sguardo indagatore.

«Bentornato, eh?», gli disse Louise, un po’ offesa, ma alzandosi ebbe un tuffo al cuore: eccolo lì, esausto e stravolto, con i capelli che gli ricadevano sugli occhi, il giubbotto di pelle e i jeans neri.

Lui sorrise, si avvicinò, le posò le mani sulle spalle e le diede un bacio in mezzo alla fronte. «Accidenti, che fatica». Tacque e la guardò come per leggerle nel pensiero e capire quanto era deteriorato il loro rapporto, dopo gli ultimi tempi.

«Lei è lì che ti aspetta», disse Louise, incamminandosi e sentendo ancora sulle spalle il calore delle mani di lui.

«Come sta?», chiese Eik, seguendola lungo il corridoio. «Come si sente?».

Prima di raggiungere la porta della stanza, Louise si voltò verso di lui. «Tranquillo», gli disse. Era la prima volta, da quando lo conosceva, che lo vedeva nervoso. «Ci ha appena indicato il presunto assassino. È successo per caso». Gli raccontò della fotografia che stavano per inviare a tutti i distretti di polizia. «L’avevamo incluso fra le persone da proteggere, ma secondo Steph è stato lui a sparare a sua madre. Quando ha visto la foto, ha avuto una reazione molto forte, quindi adesso stiamo cercando di rintracciarlo, così possiamo portarlo qui e vedere come si comporta di fronte al fatto di essere stato identificato». S’interruppe per un istante. «C’è una certa probabilità che abbia un alibi, ma a quel punto almeno sapremo che non è stato lui».

«Sì, che è stato lui», la interruppe Eik. «Se l’ha detto lei!».

Louise annuì. «Ma in caso contrario sapremo comunque che l’assassino gli somiglia».

«Non è una che inventa le cose!».

«Non l’hai mai conosciuta», gli fece notare Louise. Raggiunse la porta dell’ufficio di Michael Stig e sorrise. «Vi lascio soli».

Intanto, Toft la raggiunse con un foglio in mano. «Abbiamo un mandato, stiamo andando a perquisire la villa di Birkerød».

Louise si rivolse in tutta fretta a Eik. «È una ragazza dolce, andrà tutto bene. Sentiamoci stasera. Anzi, vieni a casa m... a casa nostra». E su queste parole andò incontro a Toft.

«Ehi!», le gridò dietro Eik. «Dov’è?».

Louise si girò e lo vide davanti alla porta aperta dell’ufficio. «Sarà nel cucinino», ipotizzò. «Le ho detto di servirsi pure».

Eik entrò nella stanza, ma dopo un istante tornò in corridoio e la richiamò. «Vieni un momento. C’è una cosa che dovresti vedere». Le indicò una copia della fotografia di Erik Hald Sørensen insieme alla moglie. Era sulla scrivania insieme al testo dell’avviso appena diramato a tutti i distretti. «Cosa cazzo mi rappresenta questa roba?».

La fotografia era stata strappata a metà, lasciando soltanto la parte con Erik Hald Sørensen, dalla cui fronte sporgevano due corna nere disegnate col pennarello, e sul cui viso era stato tracciato un bersaglio con una freccia piantata in mezzo agli occhi.

«Quello è l’uomo che lei ha identificato come assassino di sua madre».

Eik s’irrigidì e tese una mano per prendere la fotografia, ma s’interruppe e la lasciò dov’era. «Dovevo insistere per conoscerla già nel momento in cui Sofie mi ha scritto che avevo una figlia», disse, sedendosi alla scrivania. «Dovevo costringerla a lasciarmela vedere. Ma non ero pronto. Alla prima email, ho creduto che qualcuno mi stesse facendo uno scherzo di cattivo gusto. Dopo tutti gli anni in cui non avevo avuto sue notizie, tutt’a un tratto me la ritrovavo nella posta in arrivo».

Louise si resse allo schienale della sedia dei visitatori.

«Non so se riesci a immaginare quanto sembra folle venire a sapere di avere una figlia quasi adulta, della quale s’ignorava l’esistenza», riprese Eik.

Louise pensò a Jonas, che era preadolescente nel momento in cui era entrato a far parte della sua vita. All’improvviso se l’era ritrovato come figlio, e si sentiva sopraffatta dai sentimenti che sgorgavano in lei al solo pensiero di quel ragazzino. Perciò, riflettendo sul modo in cui aveva reagito Eik nell’apprendere che aveva una figlia, carne della sua carne e sangue del suo sangue, perse ogni residuo di rabbia verso di lui.

«Ho scritto a Sofie che volevo andare subito in Inghilterra per conoscerla», disse Eik. «Ma lei mi ha frenato, dicendo che dovevamo procedere con correttezza, senza fretta. E io sono montato su tutte le furie: lei era l’ultima al mondo a potermi dare lezioni di correttezza. Per sedici anni mi aveva tenuto nascosta Stephanie. Avevo tutto il diritto d’incontrarla».

Mentre Eik parlava, i pensieri di Louise corsero a Stephanie: cosa poteva scatenarsi nella mente di una ragazzina sensibile, nel momento in cui veniva a sapere di avere un padre diverso da quello che aveva sempre chiamato papà? Uno che oltretutto abitava a un’ora di volo da casa sua. Per giunta, poco dopo, Steph aveva assistito all’omicidio di sua madre. Louise ebbe un formicolio alle dita, l’inquietudine era come una serie di piccole scosse elettriche che invadevano ogni nervo.

Eik continuava il suo discorso, ma lei non lo ascoltava più: le era appena venuto in mente che quella sedicenne era un missile fuori rotta, che ora si aggirava chissà dove, in cerca del bersaglio.

«Tu controlla i bagni, io la cerco nel cucinino», gli disse, interrompendolo, anche se Eik le stava confessando le proprie emozioni più profonde, tutta la rabbia che aveva convogliato verso l’amante di un tempo, quella che l’aveva tenuto all’oscuro dell’esistenza di sua figlia.

Louise era già fuori dalla porta. Fece rapidamente capolino nel cucinino, dove un bip bip segnalava che la lavastoviglie aveva finito il ciclo ed era pronta per essere svuotata. Cercò in tutti i posti che le venivano in mente, poi tornò al suo ufficio provvisorio, prese il telefono e chiamò la portineria per sentire se la sua ospite fosse uscita dalla questura.

«Se è andata via, non ha restituito il tesserino per l’ingresso degli ospiti», rispose l’agente di turno.

«Ma lei, cosa sta lì a fare? Il suo lavoro non è quello di tenere d’occhio chi entra ed esce?», ringhiò Louise, ormai incapace di tenere a freno la crescente inquietudine.

Di ritorno nell’ufficio di Michael Stig, trovò Eik al computer del collega. «Hai controllato i bagni?», gli chiese, irritata dal fatto che lui non l’aiutasse a cercare Steph.

«Non era lì», rispose lui, senza alzare lo sguardo. «Se Stephanie ha ragione, ed è stato proprio quell’uomo a sparare a sua madre, dobbiamo trovarla prima che vada da lui».

«E come fa a sapere dove cercarlo, se non ha idea di dove abita?», mormorò Louise, rivolta soprattutto a se stessa. Si massaggiò le tempie, come se quei piccoli movimenti circolari dei polpastrelli potessero aiutarla a concentrarsi. Si spremette le meningi, per ricordare se avesse pronunciato ad alta voce l’indirizzo nel momento in cui aveva inviato una pattuglia a Birkerød. “Oh, accidenti, vuoi vedere che...?”.

Corse nel suo ufficio e sulla soglia incrociò Lars Jørgensen, che si era messo la giacca e stava infilando il cellulare nel taschino.

«Le auto sono già arrivate?», gli chiese.

«Appena adesso. Non c’è nessuno in casa».

«Steph è sparita, e c’è la possibilità che si sia messa in mente di cercarlo».

Il vecchio collega la guardò, sorpreso.

«Lascia perdere, te lo spiego dopo», disse in tutta fretta Louise. «Prima di partire, chiama la pattuglia e raccomanda di tenere gli occhi aperti: se Steph si presenta lì, devono avvisarci all’istante. E fai loro presente che si tratta di una ragazza molto giovane, forse in uno stato di fragilità emotiva».



«Alla villa di Birkerød ci sono due auto. Ho mandato a dire di stare all’erta», disse Louise, rientrando nell’ufficio di Michael Stig. «Se vedono arrivare Steph, ci avvertono».

Eik levò una mano per interromperla. «Prova a ragionare come lei. Noi abbiamo una banca dati nella quale possiamo cercare informazioni sulle persone. Stephanie, invece, non ha in mano niente. Però viene piazzata ad aspettare qui dentro. Cosa fa?».

«Eik, non abbiamo tempo...».

«L’hai visto anche tu, cos’ha fatto alla fotografia. Questa ragazza è furiosa».

«Diamoci una calmata», disse Louise, usando il plurale ma rivolgendosi soprattutto a se stessa.

Eik la ignorò. «Quando entra in questa stanza, probabilmente ha un cellulare, e poi ha questo computer, dal quale si può accedere a tutte le funzioni, perché qualche deficiente è uscito dall’ufficio senza prima fare il logout. Ovviamente, per prima cosa cerca il nome su Google».

Nel suo tono ansioso c’era qualcosa che spinse Louise ad avvicinarsi e piazzarsi dietro lo schienale della sedia, per guardare lo schermo insieme a lui.

«Dopo aver digitato il nome, preme “invio”, e vede che ci sono anche alcune fotografie». Eik cliccò su Google Immagini.

Nella prima fila di risultati della ricerca c’erano sette fotografie. Due ritraevano persone che Louise non riconosceva. Le altre cinque erano di Erik Hald Sørensen. Erano immagini caricate in rete nel corso degli anni. Il medico in pensione compariva anche nella fila successiva, in un paio di casi era insieme alla moglie, quasi sempre in occasione di qualche viaggio con il coro. Forse erano foto prese da giornali locali.

Eik tornò ai risultati generali e li fece scorrere verso il basso, fino a trovarne alcuni in viola anziché in blu: erano i siti che sua figlia aveva visitato. Sulla sua fronte si disegnò una ruga di concentrazione, mentre le dita lavoravano. «Guarda un po’ qui», disse, scostandosi leggermente di lato. «Se al campo di ricerca aggiungo la parola “indirizzo”, non compare quello della villa di Birkerød. Qui risulta domiciliato a Virum, in Skovridergårdsvej». Alzò lo sguardo su di lei.

«Forse è lo studio medico. Magari ha mantenuto la sede, anche se non lavora più», ipotizzò Louise, ma poi si ricordò che il medico le aveva detto che l’ambulatorio si trovava a Hareskovby.

Eik riprese a parlare, interrompendo il filo dei suoi pensieri. «A quell’indirizzo di Virum risulta domiciliata anche una certa Vivian Hald Sørensen».

Per un istante il tempo si fermò, mentre Louise, frastornata, tentava di elaborare quell’ultima notizia. Poi tornò di corsa nel suo ufficio e afferrò la giacca che aveva appeso al gancio. Uscendo dalla stanza incrociò Eik, che l’aveva raggiunta, e gli disse: «È la ex moglie. È lì che si nasconde il nostro uomo».

«O perlomeno è lì che Stephanie è andata a cercarlo», disse Eik alle sue spalle, mentre si precipitavano lungo il corridoio.





38





Continuò fino alla fine della strada chiusa e con due ruote salì sul marciapiede davanti al vialetto d’accesso. Per un istante rimase seduto in macchina a osservare la maestosa villa, poi prese il borsone dal sedile accanto e scese. Con gesti familiari aprì il cancelletto. Non c’erano altre auto, però le luci del piano rialzato erano tutte accese.

Girò per il giardino, con l’erba bagnata che si avviluppava intorno alle scarpe, poi si fermò. A ridosso della casa, dietro un cespuglio di lillà ormai spoglio, estrasse il fucile dalla custodia e se lo mise a tracolla. Poi sollevò di nuovo il borsone e si avvicinò ai gradini della terrazza che si affacciava sul bosco.

I mobili da giardino erano stati riposti per l’inverno. C’erano alcuni vasi con piante di bosso e, nell’angolo, una scopa. Dietro le alte finestre del terrazzo vide lei, seduta al tavolo della sala da pranzo. Era girata verso di lui, occupata a riordinare alcuni documenti sparsi che aveva davanti e a riporli in un raccoglitore ad anelli.

Appoggiò il calcio del fucile alla spalla, la inquadrò nel mirino e rimase immobile per un istante, per capire se provasse qualche emozione nel puntare l’arma contro di lei. La foschia grigia e mesta gli inumidiva le guance, ma lui non se ne accorgeva nemmeno. Poco dopo, abbassò il fucile e riprese il borsone. Scese dal terrazzo, proseguì lungo il retro della casa, prese la chiave ed entrò nel garage. Dentro non c’era quasi niente, a parte l’auto di lei.

Si avvicinò alla porta che conduceva all’interno del seminterrato, ma si fermò quando sentì alcuni passi sopra di sé. Poco dopo udì lo sciacquone del gabinetto, i passi che ritornavano, una sedia che grattava il pavimento. Poi tornò il silenzio.

Cominciò a salire la scala del seminterrato, aprì la porta dell’ingresso e proseguì fino alla soglia del salotto. Fin da lì sentiva il profumo di lei. Un vago effluvio sospeso nell’aria. Vide i capelli corti a caschetto, il collo, le mani affusolate, l’anello al dito.

Aveva appena posato il borsone e appoggiato il fucile alla spalla, quando lei si voltò di scatto e senza una parola si ritrovò a fissare l’interno della canna.

«Ssst», disse lui, avanzando di un passo.

«Sei uscito di cervello?», esclamò lei, con voce acuta, accingendosi ad alzarsi.

«Resta seduta», disse lui. «Devi fare una cosa con me».

«Neanche per sogno! Cosa ti viene in mente? Introdurti in casa mia in questo modo! Cosa fai con quel fucile? Chiamo la polizia se non te ne vai subito».

Lui scosse la testa. «Me ne andrò solo dopo che mi avrai aiutato».

Lei, riluttante, rimase seduta. Lasciò correre lo sguardo verso la portafinestra che dava sul terrazzo, poi verso la porta della cucina.

«Prima cominciamo, prima finiamo», disse lui. «Non sono qui per farti del male, basta che tu accetti di fare quello che ti chiedo».

«E sarebbe?», chiese lei. Atterrita, strinse forte il sottile bracciolo della sedia.

Lui posò a terra il fucile e aprì la cerniera del borsone. Percepì lo sguardo di lei, mentre tirava fuori la piccola videocamera. La conosceva: gli avrebbe obbedito. Lei sapeva che lui avrebbe mantenuto la parola se si fosse dimostrata disposta a collaborare.

Rimase seduta immobile a guardarlo montare il treppiede e installarvi la videocamera argentata. La stessa procedura di quando lei aveva i turni con un morente. La confessione andava documentata, allo stesso modo in cui l’organizzazione delle Veglianti – senza che lui ne fosse al corrente – aveva filmato Christine mentre manifestava il proprio desiderio di morire. E Vivian avrebbe ascoltato. Avrebbe capito per quale ragione lui si fosse trovato a doverla perdonare. E il motivo per cui aveva agito come aveva agito.

Collocò il tutto davanti al divano basso a due posti foderato in pelle, in modo da potersi sedere di fronte all’obiettivo dando le spalle alla sala da pranzo. «Vieni», disse, scostando una sedia dal tavolo e piazzandola accanto al treppiede, così che lei si sedesse di fronte a lui.

Lei si alzò e prese posto, senza dire una parola.

«Devi solo premere il pulsante rosso», le spiegò lui. «E non devi interrompermi. Sarai la mia testimone».

Lei annuì, come se avesse capito, ma per sicurezza lui prese di nuovo il fucile e se lo posò in grembo mentre si sedeva. Fece un respiro profondo e pensò al discorso che aveva preparato. Non occorreva cominciare proprio dall’inizio della storia, ma voleva almeno tentare di comunicare l’essenziale.

Le segnalò che era pronto.

«Non ho mai amato nessuno come ho amato Christine», esordì, ma gli venne un nodo in gola, perciò s’interruppe per riprendere il controllo della voce. Poi riprese. «Non avevo mai creduto a tutte quelle storie sull’altra metà della mela, ma Christine era esattamente questo. La donna della mia vita».

A quelle parole, la sua ex moglie ebbe un lieve sussulto e distolse lo sguardo per un istante.

Ma lui non poteva risparmiarle queste cose: la testimonianza era più importante. «Mi chiamo Erik Hald Sørensen». Fornì il proprio codice fiscale e l’indirizzo, in modo che nessuno, visionando il filmato, dubitasse della sua identità. Dopodiché dichiarò di essere sano di mente nell’istante in cui registrava quel messaggio.

«Cos’è che vuoi? Perché...?». La voce di Vivian tremò. I suoi occhi erano spalancati e impauriti.

Lui la guardò dritto in faccia, e lei tacque.

«Quando ho conosciuto Christine, poco meno di cinque anni fa, la mia vita è cambiata. Ho provato una gioia colossale, una voglia di vivere che non avevo mai sperimentato prima. Christine aveva vent’anni meno di me, ma dei due era la più saggia: riempiva la sua vita di ciò che le faceva bene, non come me, che avevo sempre riempito la mia di cose decise da altri».

La sua ex moglie, seduta di fronte, abbassò lo sguardo, come se si stesse preparando a schivare lo schiaffo di una mano invisibile. Ma qui non si trattava di lei. Fra loro i conti erano già stati regolati da un bel pezzo, e lui era passato oltre. Con questo messaggio, lui voleva far capire alla gente l’enormità di ciò che aveva perso.

«Da bambino amavo cantare, ma non ho mai coltivato questa passione, perché c’erano sempre tante altre cose alle quali mi veniva richiesto di dedicare il mio tempo. Mi sono laureato, mi sono sposato e ho aperto l’ambulatorio. Abbiamo avuto figli che sono cresciuti, e intanto io lavoravo, facevo il mio dovere e guadagnavo soldi».

«Adesso basta!», sbottò l’ex moglie, furiosa. Fece per alzarsi, ma lui aveva già il fucile in mano.

«Siediti», le ordinò, e tenne l’arma puntata contro di lei finché non gli obbedì. «Lavoro e doveri. Attenzione, c’erano anche momenti di gioia», aggiunse, facendo un cenno verso di lei. «Ma non ho mai fatto nulla per me stesso. Per me solo. Facevo tutto per noi, per la mia famiglia, che amavo».

Tacque per un istante, poi riprese a parlare, rivolto alla videocamera.

«Christine è venuta nel mio ambulatorio perché il suo medico di base era in ferie. Non saprei dire di preciso cosa sia scattato fra di noi, so solo che tutt’a un tratto ci siamo resi conto che c’era un legame. Abbiamo cominciato a frequentarci. Due mesi dopo, ho divorziato. E mi sento in colpa». Guardò di nuovo Vivian. «Mi rendo conto di aver ferito te e i ragazzi, e mi dispiace tantissimo, lo sai anche tu. Ma non potevo fare altrimenti, perché mi sono innamorato di lei fin dal primo momento in cui l’ho vista. Sono cose che non si possono spiegare, e forse neanche comprendere, a meno di non averle vissute in prima persona. È dura quando i figli adulti ci voltano le spalle perché si rifiutano di capire la nostra scelta. Trovavano che fosse vergognoso, da parte mia, abbandonare la loro mamma per stare con una donna appena più grande di loro. E non posso biasimarli. Ma è un prezzo che ho pagato, perché l’amore che avevo trovato mi dava una gioia immensa. Apriva davanti a me una vita che non conoscevo nemmeno».

Si sporse leggermente in avanti per avvicinare il volto alla videocamera, perché era il momento di dire una cosa particolarmente importante.

«E non era questione di sesso, né di un uomo di mezz’età che in una giovane modella trova la conferma del fatto di essere ancora in grado di fare certe cose. Era un amore che mi faceva sentire un essere umano degno di essere amato incondizionatamente».

Tacque e si appoggiò nuovamente allo schienale. La sua ex moglie sembrava aver chiuso il ricevitore, come se non volesse sentire altro.

«Poi Christine si è ammalata», riprese lui. «Mi aveva preparato a quest’eventualità: era una patologia ereditaria che aveva già ucciso sua madre a sessantasei anni. Nessuno può sapere quanti ne impiega a prendere il sopravvento, ma a Christine è stata diagnosticata a trentotto. Ne abbiamo parlato a lungo. Lei, realista com’era, si rendeva conto di avere dentro di sé una bomba a orologeria, come diceva sempre. Nel primo anno ne ha risentito pochissimo, ma poi si sono presentati i sintomi. Poco dopo il quarantesimo compleanno, ha cominciato a fare fatica a salire le scale. Il decorso era veloce. Troppo veloce».

Ebbe di nuovo quel nodo in gola, e ricordò a se stesso che non c’era nessuna fretta: l’importante era esprimersi nel modo corretto. Perciò fece un respiro profondo, poi riprese.

«A quel punto, io ero già andato in pensione, in modo da poter badare a Christine da solo. I nostri risparmi li abbiamo utilizzati per tutte le cose che volevamo fare insieme nel poco tempo che restava. Girare il mondo, il sogno di tutte le coppiette innamorate. I mezzi c’erano. Dato che era malata, avevamo già rinunciato al proposito di vendere tutto per viaggiare con i Medici Senza Frontiere, ma c’era ancora il tempo di fare qualche vacanza, e per me è stata un’esperienza fantastica vedere posti nuovi insieme a lei».

Notò lo sguardo dell’ex moglie: aveva ripreso ad ascoltarlo, ora che la storia si avvicinava a eventi di cui lei non era al corrente.

«I tremori peggioravano gradualmente, e alla fine le hanno reso impossibile comandare il suo corpo. Sei mesi dopo era in sedia a rotelle e non potevamo più viaggiare. O meglio: lei non voleva. Non le piaceva restare confinata, ma ci siamo adattati. Per me faceva lo stesso, ero ben disposto a starmene a casa, perché davo molto valore alla quotidianità insieme a lei. Ed ero fermamente convinto che potessimo ancora fare tutte le cose che le piacevano. Abbiamo comprato un’automobile abbastanza spaziosa da contenere la sedia a rotelle. Niente di complicato, era sufficiente adeguarsi. Per molte persone che per via di una disabilità dipendono da qualche dispositivo, l’adattamento è una questione di sopravvivenza. Bastava che Christine si abituasse. So che non è stato facile, ma ce l’ha fatta, perché la volontà c’era ancora. Ma poi ha perso il controllo della voce».

«Erik...», Vivian fece per alzarsi.

«Zitta! Siediti!». Erik Hald Sørensen puntò di scatto il fucile contro l’ex moglie. «Lasciami parlare!».

D’un tratto s’ingobbì sotto il peso delle emozioni, nel ripensare alla battuta di caccia nella tenuta di Helleby, insieme a Lars e Merete. All’amico d’infanzia non aveva parlato della malattia di Christine, si era limitato ad accampare una scusa plausibile per la sua assenza, dicendogli che si era presa una brutta infreddatura. Quand’era tornato a casa, lei era a letto, con la schiena voltata verso la porta. Riusciva a parlare appena, a bisbigli, ma lui l’aveva scoperto solo nel corso della serata, perché all’inizio Christine non voleva parlare. Se ne stava in silenzio, immobile, come sotto una campana di vetro. E lui era dovuto scendere in riva al lago con il cane, pur d’interrompere la crisi di pianto che gli era venuta nel rendersi conto che la malattia, alla fine, l’aveva spezzata.

«Non era più in grado di cantare, e quella è stata la batosta peggiore», disse, facendosi forza. «E poi è diventata aggressiva. Ma è del tutto naturale. È una fase che bisogna attraversare. Per alcuni passa in fretta, per altri meno. L’ho visto molte volte. Non è mai facile accettare una diagnosi del genere. Aveva quarant’anni, non era preparata alla morte. Ed era ovvio, certo. Ma la vita non era ancora finita. Ho cercato di spiegarglielo, ma lei non voleva convincersi».

Si lasciò sfuggire un sorriso.

«Non era di quelle persone che indorano la pillola. Diceva sempre: “Mi rifiuto di finire in un letto dove devo farmi lavare il culo da qualcun altro”. Non voleva ridursi a questo. Aveva già visto sua madre conciata in quel modo. Non mi dava pena il fatto che non potessimo più fare l’amore – del resto, fino a quel momento era sempre stata generosa con le sue attenzioni fisiche – ma ora non accettava più neppure una carezza su quel suo corpo malato che non le obbediva. Un corpo che l’aveva tradita. Faceva pena. Che tristezza».

D’un tratto gli tornò in mente una sera che aveva dimenticato. Nel pomeriggio era passato dal negozio di Daniel Letz a Østerbro, a comprare il salmone affumicato, che lei adorava. Aveva disposto tutto su un vassoio, acceso candele, stappato una bottiglia e le aveva portato la cena a letto. Ogni sera mangiavano insieme nella camera degli ospiti, nella quale avevano messo tutte le cose che a lei piaceva avere intorno. Lui aveva proposto di trasferire il letto d’ospedale in salotto, ma lei non voleva: preferiva farsi portare al divano, passare le ore diurne stesa lì, e la sera ritirarsi. Diceva che era necessario variare un po’. Quella sera lui le aveva raccontato del più grande dei suoi fratelli minori che, da quando era stato espulso da scuola, aveva suonato in un’orchestra da ballo. In generale, le storie della sua gioventù erano un po’ troppo pepate, ma Christine le adorava, e per certi versi anche lui, ora che aveva modo di considerare quegli episodi da una certa distanza.

«Non so di preciso quando ha preso contatto con le Veglianti», disse. «Non me ne ha parlato, perché sapeva che avrei preferito di gran lunga essere io a badare a lei fino all’ultimo, con tutto ciò che la cosa comportava. L’ha fatto per togliermi un peso, me ne rendo conto. Credeva che avrei vissuto la sua malattia come una seccatura, anche se continuavo a dirle che non era affatto così, e che volevo restare al suo fianco giorno e notte. Che era una cosa da affrontare insieme. Oltretutto, sono anche qualificato per farlo. Ma per lei, ovviamente, era anche una questione di dignità. Non vedeva altro che il suo declino fisico. Così ho ceduto alla sua richiesta di un aiuto esterno».

Ed ecco la parte più difficile. Prese la lettera dal taschino interno e la dispiegò.

«Un mese dopo la sua morte ho ricevuto questa lettera. L’aveva scritta Christine, molto tempo prima di assumere il farmaco che l’ha uccisa. Evidentemente aveva chiesto alla vegliante di spedirla dopo che lei se ne fosse andata, in modo che io la ricevessi quando ormai avevo avuto un po’ di tempo per elaborare la cosa».

Fece un respiro profondo, prima di continuare.

«In questa lettera, Christine spiega i motivi della sua decisione di morire subito, anche se avrebbe potuto vivere un altro paio d’anni e stare con me ancora per un po’. Voleva andarsene con dignità. Scrive così: “Mio amato Erik, tu sei quanto ho di più caro al mondo, lo sai. Mi auguro di cuore che un giorno tu riesca a capire perché ho fatto questa scelta. Voglio essere io a decidere quando andarmene. Ho avuto tutto il meglio, ma adesso non ce la faccio più. So che tu vuoi accompagnarmi fino alla fine, ma io non posso accompagnarti nell’ultimo tratto di strada. Ho già visto in che stato questa malattia ha ridotto mia madre, e ho rispettato il suo desiderio di dire basta quando non ne poteva più. Ora io scelgo di fare altrettanto. Ma voglio che tu sappia che non lo faccio per ferirti...”».

Si asciugò gli occhi.

«Lascio la lettera qui, così potrete leggere il resto», disse. Poi guardò la videocamera. «Sta ancora registrando?».

La sua ex moglie si sporse in avanti per verificare, poi annuì.

«Quando ho letto questa lettera, ho capito che qualcuno l’aveva aiutata ad andarsene. Prima di allora ignoravo che l’associazione delle Veglianti fosse un sodalizio per il suicidio assistito. Se l’avessi saputo, le avrei denunciate e avrei messo fine al loro operato. Ma, come dicevo, l’ho scoperto solo quando lei era già morta. Ero furioso. Con lei, sì, perché mi aveva abbandonato, ma anche con loro. E non perché l’avessero aiutata. In fin dei conti era il suo desiderio, e ovviamente non potevo fare altro che rispettarlo, proprio perché rispettavo lei. Ma era troppo presto. Avrebbe potuto vivere ancora diversi anni, durante i quali non era detto che le sue condizioni peggiorassero. È stato questo a darmi più rabbia. Me l’hanno portata via prima del tempo. Così ho deciso di entrare a far parte del gruppo, scoprire quante persone fossero implicate e come funzionassero le procedure. Christine aveva donato centomila corone alle Veglianti. L’ho saputo solo dopo. Aveva tutti i motivi per fare un’elargizione tanto generosa, dato che – come scrive lei stessa nella lettera – dava un grande valore alla possibilità di contattare queste persone nel momento in cui non se la fosse più sentita di andare avanti. Però», disse, con una breve occhiata a Vivian, «io sono un medico. Quel farmaco gliel’avrei dato io. E poi sarei rimasto seduto con lei, tenendola per mano. Potevamo fare da soli, senza coinvolgere estranei».

«Non l’avresti mai fatto», mormorò la sua ex moglie. «Non l’avresti mai lasciata andare».

Lui scosse la testa. «Probabilmente no», ammise. «E di certo Christine lo sapeva, non era mica scema. E comunque non mi avrebbe mai chiesto quel genere di aiuto, proprio perché mi conosceva e sapeva benissimo quale doloroso dilemma mi avrebbe scaricato addosso».

Riprese a fissare l’obiettivo.

«Entrare a far parte delle Veglianti non è stato difficile», riprese. «Spesso, a chiedere il loro aiuto, sono parenti o conoscenti di chi si è già avvalso dei loro servizi. Sapevano già che ero un medico. All’inizio mi hanno permesso di partecipare unicamente come osservatore, e per amor di giustizia devo ammettere che la procedura è molto disciplinata: si gira un filmato – come sto facendo io – nel quale il morente esprime il proprio desiderio di abbandonare questa vita, in modo che non ci sia dubbio sul fatto che la decisione sia partita da lui. Il nastro viene poi spedito in Inghilterra a Sofie Parker, che lo archivia. Ovviamente ho impiegato un po’ di tempo ad appurare che laggiù c’era una donna che si occupava dell’amministrazione, ma da lì in poi non è stato difficile rintracciare il suo indirizzo».

Tenne gli occhi puntati sulla videocamera, per evitare di guardare l’ex moglie.

«Li ho uccisi io. Ho deciso di mettere fine a un’organizzazione che si arroga il diritto di aiutare la gente a morire. Come si permettono di prendere un estraneo, uno con cui non hanno il minimo legame, e portarlo via alle persone che lo amano?».

«Erik!», lo interruppe l’ex moglie.

In quel preciso momento, sentì un rumore alle proprie spalle, e gli bastò una frazione di secondo per individuare il punto che sua moglie stava fissando: dietro di lui, a sinistra. Con il fucile in mano, si voltò di scatto e sparò. Contemporaneamente, vide un’ombra andargli incontro.

Sentendo Vivian gridare, premette il grilletto una seconda volta. Aveva riconosciuto all’istante quella morettina imbronciata. I loro sguardi si erano incrociati subito dopo che lui le aveva ucciso la madre. Ora la ragazza si scagliò contro di lui, con le mani levate in posizione di attacco.

Lui sparò per la terza volta, ma mancò il bersaglio, perciò la colpì con il calcio del fucile, facendola cadere, dopodiché corse verso la porta del terrazzo che si affacciava sui boschi.





39





«Hai controllato la fondina?», chiese Eik, senza guardarla, mentre dalla Kongevej svoltavano verso Virum. Era la prima volta che apriva bocca da quando erano partiti.

Louise annuì, sentendo il peso dell’arma sotto la giacca. Aveva richiesto rinforzi, nell’eventualità che Erik Hald Sørensen si trovasse in casa dell’ex moglie. «Mi auguro vivamente che tu ti renda conto della figuraccia che rischio di fare ad averti portato con me», gli disse, con lo sguardo puntato sugli alberi e sulle grandi ville.

«Tesoro, è appunto per questo che ti amo», le disse lui, in tono tenero. «Perché sei una che si mette in gioco».

«Chiudi il becco», brontolò lei, ma le faceva piacere che la tensione fra loro si fosse allentata almeno un po’. Per tutto il tragitto aveva oscillato fra la paura del peggio e la speranza che una liceale inglese impiegasse parecchio tempo a trovare una casa ben precisa in un sobborgo come Virum. O perlomeno, più di quanto ne avrebbe impiegato un’auto di pattuglia chiamata con urgenza. Se però aveva mostrato l’indirizzo a un tassista, era molto probabile che fosse già sul posto. «Quella è la macchina di Sørensen!», esclamò, indicando una station wagon bordeaux. Dunque l’auto che i colleghi della Selandia Settentrionale avevano visto nel garage di Birkerød doveva essere quella di Christine.

Eik spense la sirena e il lampeggiante blu. Lei rallentò e prese la radio per chiamare i rinforzi.

«No, aspetta», le disse Eik. «Ancora un momento. Dammi il tempo di capire se lei è qui».

«Col cavolo. Erik Hald Sørensen è lì dentro», rispose Louise, chiamando la centrale.

Corsero lungo il vialetto ghiaiato, tra alberi su cui erano stati appesi fasci di spighe per gli uccelli. Louise suonò il campanello, mentre Eik, impaziente, ridiscese i gradini d’ingresso per passare sul retro della casa. Venne ad aprire una donna con un caschetto biondo e le guance pallide. Doveva essere Vivian Hald Sørensen. Portava un maglione dal collo a ciambella ed eleganti pantaloni scuri.

Louise le mostrò il distintivo e fece per presentarsi, ma la donna si aggrappò a lei, singhiozzando. «Sono sul retro. Lui ha un fucile. Ha sparato alla ragazza», balbettò.

In salotto tirava aria fredda. La porta del terrazzo era aperta, e il gelo riempiva la stanza.

Eik si fermò sull’ampio passaggio che collegava il soggiorno alla sala da pranzo. Sul pavimento c’erano chiazze di sangue. «Vada in cucina e non si muova di lì», disse.

Vivian Hald Sørensen obbedì e si sedette per terra, con le ginocchia al petto. Era sotto shock.

«Cos’è successo qui?», chiese Louise, estraendo la pistola e correndo a spegnere le luci in salotto e in cucina.

Dal loro comportamento, era chiaro che erano al corrente della ragazza, eppure l’ex moglie di Erik Hald Sørensen non parve stupirsene. Indicò il treppiede ribaltato e la videocamera sul pavimento dell’altra stanza. «Con le minacce mi ha costretta a filmare la sua deposizione. Voleva fare come quel gruppo che ammazza la gente. Ma tutt’a un tratto alle sue spalle è comparsa lei. Non so neanche come sia entrata».

«Adesso dove si trovano?», chiese Eik, sulla porta del giardino. Per terra, fra le due stanze, c’era un borsone aperto, nel quale s’intravedeva una confezione di proiettili. Ma mancava il fucile.

Vivian Hald Sørensen continuò a singhiozzare e con un filo di voce disse: «Credo che l’abbia colpita. Le ha sparato. E poi è scappato, ma lei l’ha rincorso».

Udendo il verso che Eik emise mentre spalancava la porta del giardino e correva verso il cancelletto aperto, dal quale si accedeva al bosco, Louise dimenticò il proposito di restare lì ad aspettare i rinforzi: cominciò a corrergli dietro prima ancora che lui avesse finito di attraversare il giardino e si precipitasse sul fangoso sentierino che conduceva alla strada sterrata.

Il buio di gennaio si raggrumava fra gli alberi, la strada sterrata era bagnata e resa scivolosa dai residui di neve che si stavano squagliando. Al primo bivio, Eik si fermò per guardarsi intorno. «Stephanie!», gridò, a voce così alta da risuonare fra i tronchi.

Louise corse avanti, verso un punto in cui il sottobosco s’infittiva. A sinistra c’era un sentierino che si distingueva solo grazie alle foglie calpestate che formavano un tracciato nero e bagnato fra i rami sottili delle betulle. Sentì Eik proseguire lungo la via più battuta. Avanzò ancora, in mezzo alla vegetazione, finché il sentierino non si allargò, sfociando in un’ampia conca ovale, che a occhio e croce misurava una cinquantina di metri. E al centro c’era una figura nera, raggomitolata a terra. «Eik!», gridò. E continuò a chiamarlo, mentre correva in fondo alla radura.

Raggiunsero Steph contemporaneamente, ma Louise si fece da parte nel vedere Eik che s’inginocchiava e delicatamente scostava i capelli della ragazza.

Era stesa su un fianco, con le gambe raccolte e le braccia tese. Il volto era girato verso il basso, perciò lui poteva vederla solo di profilo. Louise, dal punto in cui si trovava, si rese conto di quanto si somigliassero padre e figlia.

Per un istante Eik rimase immobile a osservare la ragazza priva di sensi, poi le posò una mano sulla fronte e con un dito le accarezzò una guancia, un gesto talmente tenero e affettuoso che Louise aveva le lacrime agli occhi. Con movimenti esperti le posò due dita sul collo per sentire il battito e con cautela esaminò la ferita sanguinante alla tempia destra, poi lentamente la girò e le aprì il giubbotto di pelle nera. «L’ha colpita. Qui sul fianco, sotto il petto».

«Cazzo. Tu resta qui e chiama un’ambulanza. Nascondetevi dietro quei cespugli, io vado a cercare Sørensen». Louise sentì il cuore martellare in petto. Erik Hald Sørensen doveva essere nei paraggi. Avanzò con circospezione, in modo da tenere d’occhio Eik mentre portava Steph al riparo. Dopo pochi metri, trovò l’assassino. «Chiama un’ambulanza in più. È qui!», gridò, cominciando a correre. Intanto, alle proprie spalle sentì Eik che telefonava.

Proprio in quel momento, sulla strada sterrata comparve Vivian Hald Sørensen. A passi stranamente legnosi si avvicinò all’ex marito e si accovacciò accanto a lui. Era come se allo shock fosse subentrato un gelido professionalismo. «Sta morendo dissanguato. Il proiettile l’ha colpito al cuore».

L’elegante medico giaceva immobile a terra, a occhi chiusi, con la camicia intrisa di sangue. A un metro da lui c’era il suo fucile.

L’ex moglie gli prese una mano e gliel’accarezzò, dicendogli parole di conforto.

«Resti con lui», le disse Louise, mentre attraverso il bosco buio sentiva i rinforzi avvicinarsi. «Abbiamo chiamato l’ambulanza».

Vivian Hald Sørensen scosse la testa. «Non occorreva», mormorò. «Lui non vuole più stare qui. Sono convinta che fin dall’inizio avesse in mente di togliersi la vita, dopo aver filmato la sua testimonianza ed essersi assunto la responsabilità di ciò che ha fatto. La sua scelta è questa. Ecco, se ne sta andando, il polso è debole. Lasciate che se ne vada in pace».

Louise corse verso la villa per andare incontro ai colleghi. Poco dopo, il bosco venne riempito dai fasci di luce delle torce, e da persone che senza molte parole cominciarono a delimitare la zona, mentre i paramedici si facevano strada nella vegetazione fino a raggiungere la conca in cui giaceva Steph. Eik si fece da parte per lasciarli lavorare.

Intanto, Louise tornò da Vivian.

La donna stava ancora tenendo per mano l’ex marito. «Ha mollato la presa. Se ne sta andando», disse. «Quando non si ha più niente per cui vivere, bisogna avere la possibilità di morire».





40





Louise fece molta fatica a trascinarsi su per i gradini, quando a sera tarda arrivò a Frederiksberg, affamata e talmente stanca da avere la vista annebbiata.

Avevano visionato diverse volte il filmato di Erik Hald Sørensen. Toft aveva convocato Else Corneliussen per interrogarla e informarla su quanto era accaduto. «Sono sconvolta», aveva detto la dottoressa, a bassa voce, mentre le offrivano un bicchiere d’acqua. «Era benvoluto e zelante. Tutte noi ci eravamo affezionate a lui».

Nel corso di quel colloquio, Louise non aveva avuto dubbi sul fatto che Erik Hald Sørensen avesse giocato bene le sue carte: da ciò che aveva raccontato Else Corneliussen, nel suo comportamento non c’era mai stato nulla che facesse scattare un segnale d’allarme. Non aveva mai curato di persona un suicidio assistito; era sempre stato presente, ma era la dottoressa a somministrare il farmaco. I programmi prevedevano di dividersi quel compito, facendo a turno, a partire dal mese successivo.

Louise faticava a togliersi dalla testa l’ultima testimonianza di Erik Hald Sørensen, e per certi versi si rammaricava di non potergli parlare di nuovo, dopo avere visto quel filmato. Certo, il medico aveva vuotato il sacco, dunque non lasciava alla polizia nessuna domanda senza risposta, ma la sua spiegazione scavava una traccia profonda nella mente di Louise.

Al terzo piano, la porta dell’appartamento di Melvin era socchiusa. Sul pianerottolo c’erano due valigie e un borsone da spesa, e dall’interno si sentivano voci.

Quando era stato dimesso, Melvin aveva chiesto a Grete Milling di venire a stare da lui per un po’, in modo che non restasse solo. Louise gli aveva telefonato qualche ora fa, per chiedergli come stesse e se fosse contento di essere di nuovo a casa, e lui le aveva risposto che non avrebbe mai creduto di provare tanta gioia per il fatto che il «vecchio catorcio» del suo corpo avesse ripreso a funzionare, invece di rimanere stecchito sul pianerottolo. «E adesso sembra che io abbia di nuovo qualcuno con cui svegliarmi ogni mattina», le aveva detto.

«Ehilà?», disse Louise, facendo capolino nell’appartamento, per vedere se Jonas fosse lì.

«Avanti!», le rispose la signora Milling, comparendo nel vestibolo, con un grembiule a strisce e le maniche della camicetta arrotolate. «Jonas e Melvin sono in salotto. Abbiamo già cenato, ma abbiamo tenuto da parte una porzione per te».

Louise si sentì avvolta in una coltre d’affetto.

«Non abbiamo ancora finito di portare in casa i bagagli. Dovrei anche disfare le valigie, ma credo che rimanderò a domani. Prima bisogna trovare spazio per tutto quanto», riprese Grete Milling, mentre andava in cucina, preparava un piatto di roast beef con diverse tartine belle cariche, poi porgeva tutto a Louise. «Ti va una birretta?».

«Ma sì, perché no?», rispose lei, aprendo un pensile per prendere un bicchiere.

Melvin era seduto sul divano. Era ancora pallido, e visibilmente stanco, ma ascoltava con attenzione Jonas, che si stava dilungando nel resoconto di una serie che aveva visto su Netflix. Quando Louise tornò in salotto, il ragazzo si alzò e andò ad abbracciarla, dicendo: «Pazzesco che Eik abbia una figlia. Si è ripresa?».

Louise non aveva avuto il tempo di raccontargli granché: Eik era andato in ospedale insieme a Steph, e da allora le aveva mandato soltanto un SMS. Proprio lui, che non usava mai i messaggi di testo! Evidentemente era cambiato qualcosa. Comunque, le aveva scritto che le condizioni di Steph non erano ancora stabili.

«È gravemente ferita. Con lei c’è Eik. Non so neanche se abbia ripreso conoscenza».

«Ma la conosceremo, no?».

«Me lo auguro», si limitò a dire Louise.

«Sono sicuro che Eik sarà un papà coi fiocchi», continuò Jonas.

Intanto, Louise attaccò il roast beef. «Oh, senz’altro», ammise, dopo aver deglutito il boccone. Poi indicò Melvin e sorrise: il vicino si era addormentato con le mani in grembo.





41





Il mattino seguente, quando Louise si presentò alla Omicidi per la riunione finale con il resto della squadra, Suhr la prese da parte e la pregò di seguirlo nel suo ufficio. Quando arrivarono, chiuse la porta e scostò una sedia per invitarla ad accomodarsi. «Sai qualcosa della nostra giovane signorina?», chiese, preoccupato.

«Steph? È ancora in terapia intensiva, ma stamattina le condizioni erano stabili, perciò in giornata la trasferiranno in chirurgia generale», rispose Louise. La sera precedente, la ragazza era stata messa sul tavolo operatorio, perché i medici temevano lesioni agli organi interni. «Con lei c’è Eik, li raggiungo appena finiamo la riunione».

Suhr si sporse leggermente in avanti, intrecciò le mani sulla scrivania e le rivolse uno sguardo serissimo. «Michael Stig non tornerà in servizio. Ieri, dopo che siete partiti da qui, ci ha mandato una lettera di dimissioni».

Louise faticava a concentrarsi su ciò che il capo della Omicidi le stava dicendo: i suoi pensieri erano all’Ospedale Nazionale, da Eik e Steph.

«Non sempre chi sogna una posizione dirigenziale mette in conto il peso della responsabilità di una carica del genere», riprese Suhr.

Louise si sforzò di ascoltarlo, perché quello sguardo penetrante la inquietava un po’.

«Quella di Michael Stig è senz’altro una decisione saggia», concluse lui.

Ma la mente di Louise riprese a divagare. Stavolta pensò a Vivian, che era rimasta al fianco dell’ex marito morente, e che era salita in ambulanza insieme a lui.

«Tuttavia, le sue dimissioni non cambiano il fatto che io mi ritiri alla fine di questo mese, come ho già annunciato. Perciò il posto sarà vacante».

Louise si concentrò nuovamente su ciò che lui le stava dicendo.

«Potrebbe interessarti?», le chiese Suhr. Poi, sempre serissimo, aggiunse: «Non ti nascondo che questa posizione comporta un grosso carico di lavoro». Continuò a guardarla negli occhi, in attesa di una risposta.

«Scusa, potresti ripetere?», gli chiese lei.

Lo sguardo di Suhr cambiò, si fece quasi paternalistico. «Sarei propenso a dare a te la posizione di capo della Omicidi. Le autorità superiori appoggiano la mia scelta. Questa promozione potrebbe esigere un addestramento integrativo, che ti toccherebbe seguire. E, al di là di questo, c’è la faccenda di cui ti parlavo, cioè la mole di lavoro. Ma sono convinto che tu ce la faresti, quindi spero vivamente che accetterai».



Louise era frastornata, quando alla fine della riunione radunò le proprie cose e comunicò a Rønholt che la sua giornata di lavoro si concludeva in quel momento, per poi scendere a prendere l’autobus per l’Ospedale Nazionale. Aveva con sé il borsone che Steph aveva lasciato in questura quand’era partita alla ricerca di Erik Hald Sørensen. Quella mattina, Louise aveva avuto la tentazione di aggiungerci qualche articolo da toeletta e un maglione passabile, ma poi si era trattenuta, per non rischiare che quel gesto venisse interpretato come un’indebita intromissione. Preferiva non starle troppo addosso, perciò si accontentò di fare una tappa al negozio dell’ospedale per comprarle un mazzo di tulipani e una pasta danese, prima di prendere l’ascensore.

Quando entrò nella stanza, Steph era seduta a letto, con il vassoio della colazione davanti a sé. Era cambiata in modo impressionante, senza tutto quel nero addosso. Aveva un camice bianco da ospedale e stava conficcando una cannuccia nel cartone di succo d’arancia. Eik, seduto a prendere un caffè sulla poltroncina azzurra per i visitatori, con i piedi appoggiati alla struttura metallica del letto, non appena la vide mise da parte la tazza e si alzò per darle un bacio. Per un istante Louise, sentendosi avvolgere da lui, sentì il proprio corpo appesantirsi e rilassarsi, e ricambiò l’abbraccio.

«Ah, la tua compagna è lei?», chiese Steph dal letto.

Eik lasciò andare Louise e sorrise alla figlia. «Sì. Anzi, per essere precisi è la mia futura moglie, solo che non lo sa ancora».

Louise rimase a bocca aperta e si preparò a protestare. Sentì Steph ridere ed Eik aggiungere qualcosa, ma era troppo sbigottita per capire cosa stesse dicendo. Per fortuna proprio in quel momento la porta alle sue spalle si aprì, ed entrò Rønholt, chiedendo se fosse in anticipo sull’orario di visita.

«No, prego, accomodati», si affrettò a rispondergli Louise, scostandosi un poco per fargli spazio nella piccola stanza singola. Da dietro le spalle di Rønholt, che non sapeva bene dove piazzare i fiori che aveva portato, Louise lanciò un’occhiata a Eik, che sorrise e ricambiò lo sguardo, come per farle capire che quella di poco prima non era una battuta.

Rønholt tese una mano verso la figlia di Eik. «Sono molto contento di conoscerti».

«Il piacere è tutto mio», rispose Steph, cortesissima. «Mio padre mi ha parlato anche di lei».

Eik si avvicinò a Louise e la cinse con un braccio.

Rønholt si voltò verso di loro. «Quel periodo di aspettativa che mi chiedevi... Penso di riuscire a concedertelo», disse, guardando Eik.

«Mi fa piacere. Del resto, è una specie di congedo di paternità», rispose lui, sorridendo a Steph. «E nessuno ci vieta di sfruttarlo per qualche altro progetto».

«Un’aspettativa?». Louise lo scrutò, perplessa: Eik le aveva appena chiesto la mano, e ora si prendeva un periodo di congedo, lui che in tutta la sua carriera non si era mai concesso un solo giorno di permesso?

«Magari Steph ha voglia di viaggiare, vedere il mondo. E io potrei pensare di accompagnarla», disse lui, e poi le raccontò che stava prendendo informazioni su come ottenere la patria potestà, ora che la madre di Steph era morta. «Naturalmente spetta a Steph decidere se ritrovarsi al traino del sottoscritto», si affrettò ad aggiungere.

«E la sottoscritta ti ha già risposto che ci si ritroverebbe volentieri», rispose sua figlia, imburrando un panino.

«Pensavate a una vacanza di una settimana? Oppure due?», chiese Louise.

«Diciamo sei mesi», confessò Eik. «Ma prima di cominciare a organizzare il viaggio, bisognerà rimettere la signorina in posizione verticale».

«Ma dovete venire anche voi», disse all’improvviso Steph, rivolgendo gli occhi scuri a Louise. «Tu e tuo figlio. Così possiamo fare il giro del mondo tutti insieme. O l’avete già fatto?». Tutt’a un tratto parve imbarazzata, come se si vergognasse di essersi lasciata trascinare dal suo sogno e da persone che conosceva a malapena.

«No, non ho mai viaggiato con Jonas», rispose Louise, e le venne in mente che lei e il figlio non avevano mai nemmeno ventilato quell’ipotesi. «Ma purtroppo non posso assentarmi dal lavoro per sei mesi, e Jonas deve andare a scuola». Tacque per un istante, poi si rivolse a Rønholt. «Oltretutto mi è appena stata offerta la posizione di capo della Omicidi».

«Volevo proprio vedere se ne avresti parlato», disse Rønholt, sorridendo. «Devo dedurne che stai meditando di accettare? Sono contento per te, ma ancora di più per la Omicidi».

«Eh? Lo sapevi?».

Lui annuì e spiegò che Suhr gli aveva telefonato la sera prima. «Credo che volesse tastare il terreno. Ovviamente gli ho detto che non sono tanto propenso a fare a meno di te, adesso che la nostra piccola unità speciale ha preso un buon ritmo, ma d’altro canto il lavoro che ti offre lui è più gratificante di quello che finora ti ho dato io».

Louise annuì ed ebbe appena il tempo di vedere la faccia sorpresa di Eik, prima di essere sopraffatta dall’emozione e dover uscire. Frastornata, si scusò e uscì dalla porta in cerca di un posto tranquillo in cui riflettere. Nel corridoio prese l’ascensore e scese al pianterreno, per starsene un po’ da sola.

Per quel che la riguardava, Eik poteva fare tutti i viaggi che voleva, insieme alla figlia. Non era questo a farle perdere la bussola, ma il fatto che lui presentasse come una cosa del tutto naturale e priva di complicazioni l’eventualità che lei e Jonas entrassero a far parte della sua vita e di quella di Steph.

Mentre andava verso il bar dell’ospedale, all’improvviso sentì gridare: «Ehi! Dove vai?».

Riconoscendo la voce di Camilla, si voltò e la vide sbucare in tutta fretta dal negozio, carica di fiori, giornali e pacchetti di caramelle.

«Come sta la ragazza?», chiese l’amica. «Ho telefonato diverse volte all’ospedale, cercando di farmi dare notizie sulle sue condizioni, ma non sono riuscita a sapere niente, nemmeno spiegando che sono un’amica di famiglia».

«Pare che stia benone», disse Louise. «Lei ed Eik stanno già parlando di un trasferimento qui in Danimarca, in modo che possa abitare con lui. Del resto, il piano di Sofie era questo. Ma adesso ovviamente devono conoscersi un po’».

«Mi sembra saggio. Dev’essere stata un’esperienza molto violenta per entrambi. Vanno d’accordo?».

Louise annuì. «Si comportano come se si conoscessero da sempre. È come se fra di loro ci fosse un legame intrinseco, che devono ancora esplorare».

Camilla, affiancandosi a lei in coda per il caffè, d’improvviso le diede una pacca su una spalla. «Ah, ma dimenticavo! Complimenti per il lavoro! Ho trovato il tuo messaggio. Questa sì che è una notizia!».

«Sì, grandiosa davvero. Devo ancora abituarmi all’idea», rispose Louise. Poi le raccontò che Eik e sua figlia cominciavano a progettare un lungo viaggio. «Si sono messi in mente di andare chissà dove, per fare un’esperienza insieme, e nel frattempo conoscersi come si deve. Magari è un bene: così posso concentrarmi sul lavoro. Cioè, sempre che io decida di accettare l’offerta».

«Già, perché a quel punto dovrai dimostrare di essere una che non cede allo stress per il solo fatto di essersi seduta sulla poltroncina del capo», la canzonò Camilla, sorridendo.

Louise annuì. «Qualcosa del genere», ammise. «In ogni caso, dovrò essere un buon capo. Uno di quelli con cui si è felici di lavorare».

Trovarono un tavolo libero accanto al muro. E solo ora, quando si sedettero l’una di fronte all’altra, Louise si rese conto che Camilla, che non usciva mai senza “trucco e parrucco”, ora sembrava appena caduta giù dal letto. E Louise, troppo occupata dalle proprie faccende, non aveva nemmeno notato il suo aspetto disordinato. «Ma tu, piuttosto, come stai?», le chiese, preoccupata, posando una mano sulla sua.

«Frederik si trasferisce a Los Angeles», disse Camilla. E, prima che Louise avesse il tempo di domandarle alcunché, aggiunse: «E io resto qui».

«Oh, cazzo». Louise si sentì quasi colpita fisicamente.

«Sì, ma va bene così, eh», si affrettò a dire Camilla, spingendo da parte la tazza di caffè. «Ha ragione lui, quando dice che in America potrei scrivere un sacco di articoli epocali, ma la mia rete di contatti è qui in Danimarca. Non mi va di trasferirmi. Non ancora, perlomeno. Potrei passare tutti gli inverni da lui, dopo che Markus avrà finito il collegio, ma di sicuro non prendo la residenza laggiù».

«E quindi vi separate?». D’un tratto, Louise non avrebbe voluto fare altro che tornare a casa e mettersi a letto. Da quando Suhr l’aveva convocata nel suo ufficio, si era ritrovata su un ottovolante di gioie e ansie, soddisfazioni e amarezze. Saliva dritta alla vetta, poi tutt’a un tratto precipitava a valle, e quell’altalenare era troppo movimentato per i suoi gusti, soprattutto considerando che appena ieri aveva chiuso un caso importante.

Se avesse accettato il posto, Suhr le avrebbe organizzato per il giorno stesso una festicciola interna, per presentarla come suo successore. Non era ancora ufficiale, ma aleggiava l’idea che i colleghi della Omicidi dovessero essere al corrente dei futuri sviluppi, ora che tutti sapevano che Michael Stig non sarebbe tornato in servizio. Louise pensò a Eik, a Steph e ai loro progetti di viaggio. Era da tempo che l’idea di staccare la spina era nell’aria.

«Ma no, che non ci separiamo», disse Camilla. «È appunto per questo che non ho chiuso occhio: amo mio marito, abbiamo passato tutta la notte su Skype a decidere come tenere in carreggiata la nostra vita. È una cosa modernissima, essere sposati e abitare ognuno per conto proprio. Non lo sapevi?».





Epilogo





«Mamma mia, quanto rompono i coglioni, quelli», disse Eik, pescando una sigaretta dal taschino della giacca, dopo che il taxi li ebbe scaricati davanti all’alberghetto di Tulum. Anzi, i taxi: in aeroporto si erano resi conto che una sola auto non bastava, con tutti i bagagli che avevano. Louise aveva chiesto una vettura spaziosa, che potesse contenere tutto, ma si era sentita rispondere che occorreva prenotarla in anticipo, oppure mettersi in coda.

Eik accese la sigaretta e per un istante rimase fermo a respirare l’aria calda, mentre Louise, ridendo, gli chiedeva chi avesse proposto il Messico come prima tappa.

«Tuo figlio», rispose lui. «Ci teneva tanto, a vedere le rovine Maya. Non hai sentito con che abilità ci ha convinti?».

Louise annuì. Era andata proprio così: non appena si erano accinti a stilare una lista di posti che avrebbero voluto visitare, suo figlio Jonas, appassionato di storia, aveva nominato i Maya.

Dedicò un pensiero di gratitudine a Camilla, che l’aveva frenata appena in tempo. Prima che lei accettasse ufficialmente la carica di capo della Omicidi, l’amica le aveva chiesto: «Sei proprio sicura che sia una buona idea lasciar partire Eik e Steph senza di voi?».

Mentre il vento le scompigliava i capelli, le venne da sorridere ricordando il momento in cui, a porte chiuse, aveva posto un ultimatum a Suhr: era ben disposta ad accettare il posto, ma a condizione che lui rimandasse di sei mesi il passaggio di consegne, altrimenti si sarebbe vista costretta a declinare l’offerta prima che la nomina diventasse ufficiale. E a quel punto lui avrebbe rischiato di restare incatenato a quella scrivania ancora più a lungo, prima di trovare un altro successore, il quale avrebbe dovuto dimettersi dall’attuale carica. Suhr ci aveva rimuginato un po’, infine aveva acconsentito.

A imporre un rinvio della partenza era stato Nigel Parker. Non che avesse alcunché in contrario al trasferimento della figlia presso il padre biologico, in Danimarca. Anzi, la trovava una soluzione brillantissima: dimostrando un buon senso della realtà, aveva ammesso che il suo rapporto con Steph non poteva più funzionare, ora che non c’era più Sofie ad ammortizzare i loro scontri. Ma si era opposto con decisione, quando Eik gli aveva chiesto di radunare tutte le cose di Steph e spedirle in Danimarca, intanto perché non aveva tempo, adesso che non aveva più la moglie ad aiutarlo nel negozio di occhiali e nella contabilità, ma anche perché non era particolarmente incline ad aiutare Eik, dopo l’alterco che avevano avuto.

Così, alla fine, Steph ed Eik erano andati insieme a Nailsea per provvedere di persona al trasloco, e anche per scegliere gli oggetti di sua madre che le sarebbe piaciuto avere. Quando poi ogni cosa era stata spedita in Danimarca, gli effetti si erano visti subito: Steph si era tolta di dosso tutto quel nero e aveva pianto per l’assenza di sua madre, per l’omicidio, per lo shock, per il dolore di aver perduto l’unica persona al mondo a cui si sentisse legata.

Ora stava con Eik nell’appartamento di Sydhavnen ma, anche se lui e Louise abitavano in case separate, finivano quasi sempre per cenare insieme, o in un ristorante o da Louise. E piano piano Steph si era ripresa. Eik aveva adattato ogni cosa ai ritmi di sua figlia, e c’era stato un momento in cui Louise si era resa conto che non era solo per riguardo verso Steph, ma anche perché lui era fatto così, ecco tutto.

«Prima di fare il check-in, troviamo un bar dove bere una Corona bella fresca?». Eik cominciò a trascinare Louise verso il piccolo bar sulla spiaggia. Lei era tutta sudata dopo il volo e quasi due ore di taxi, e aveva un gran bisogno di un tuffo, ma annuì quando Eik propose di ordinare anche un paio di porzioni di nachos.

Steph, che aveva smesso il giubbotto di pelle e i pesanti scarponi Dr Martens, si era abbandonata al sole del Messico. La cicatrice dello sparo non era ancora sbiadita del tutto. I medici, una volta appurato che non c’erano state lesioni agli organi interni, si erano occupati soprattutto della commozione cerebrale provocata dall’urto contro la tempia, dato che, nei giorni successivi all’episodio nei boschi, Steph aveva avuto problemi visivi e violenti mal di testa, e c’era un sospetto di frattura cranica. Per fortuna la situazione non era così brutta, ma era stato comunque necessario un periodo di osservazione in ospedale, prima di partire.

Jonas scese sul bagnasciuga, arrotolò le gambe dei pantaloni e insieme a Steph cominciò a perlustrare gli scogli, alti diversi metri, dai quali due bambini si tuffavano a capofitto. Louise, nel vedere quel gesto spericolato, s’irrigidì per un istante, ma poi si stese sul lettino da spiaggia scrostato e si rilassò quando Eik le piazzò in mano una birra e la trasse a sé.

Mentre le onde battevano contro gli scogli aguzzi, sollevando alti spruzzi di spuma bianca, Louise spremette lo spicchio di lime conficcato nel collo della bottiglia e lo spinse dentro la birra. Poi inspirò il profumo di mare. Di lime. Di Corona. E di Eik.
